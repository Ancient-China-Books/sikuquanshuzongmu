<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷四十八·史部四（編年類存目）</title></head><body><div id="text">

<p>
<strong>欽定四庫全書總目卷四十八</strong>
</p>
<div class="section" id="title-0"><h1>
	史部四
</h1><hr/></div>
<div class="section" id="title-1"><h2>
	編年類存目
</h2></div>
<div class="section" id="title-2"><h2>
	考定竹書十三卷<span class="jiazhu">浙江巡撫採進本</span>
</h2></div>
<p class="em2">
	國朝孫之騄撰之騄有尚書大傳已著錄是編以沈約所注竹書紀年未爲詳備因採摭諸書别爲之注然之騄愛博嗜奇多所徵引而不能考正眞僞如帝癸十年地震引華嚴合論大地有六種震動所謂遍動遍起遍涌遍震遍吼遍擊者爲說殊爲蕪襍又劉知幾史通疑古篇中排詆舜禹以末世莽操心事推測聖人至爲乖謬而一槪引川漫無辨正沈約註出依託尚能知伊尹自立之誣太甲殺伊尹之妄之騄乃旁取異說以熒耳目云能補正沈注未見其然惟拾遺記商均暴天下之類辨别誣妄路史帝杼遷老王之類考訂訛謬間有數處可取耳至所補逸文採摭頗備然如晉幽公會魯季孫一條今本有之而註曰無又如湯十九年至二十四年皆書大旱蓋作書者依託墨子湯五年旱之文此本竟脫去二十一年大旱鑄金幣二條則亦不可盡據也
</p>
<div class="section" id="title-3"><h2>
	五代春秋二卷<span class="jiazhu">兩江總督採進本</span>
</h2></div>
<p class="em2">
	宋尹洙撰洙字師魯河南人天聖二年進士授絳州正平主簿以薦爲館閣校勘累遷右司諫知渭州兼領涇原路經畧公事以爭永樂城事徙慶州復爲董士廉所訟貶崇信軍節度副使監均州酒稅卒事迹具宋史本傳考邵伯温聞見錄載歐陽修作五代史嘗約與洙分撰此書或即作於是時然體用編年與修書例異豈本約同撰而不果後乃自著此書歟所載始梁太祖開平元年甲子迄周顯德七年正月甲辰鄭樵通志藝文略作二卷與今本合趙希弁讀書附志則作五卷或别本流傳以一代爲一卷歟穆修春秋之學稱受之於洙然洙無說春秋之書惟此一編筆削頗爲不苟多得謹嚴之遺意知其春秋之學深矣已載入所作河南集中此蓋其别行之本以初原自爲一書故仍存其目焉
</p>
<div class="section" id="title-4"><h2>
	少微通鑑節要五十卷<span class="jiazhu">内府藏本</span>
</h2></div>
<p class="em2">
	宋江贄編贄字叔直崇安人政和中太史奏少微星見朝命舉遺逸之士有司以贄應詔贄辭不赴賜號少微先生是書取司馬光資治通鑑刪存大要然首尾賅貫究不及原書此本爲明正德中所刊前有武宗御製序考羅願鄂州小集末載王瓚月山錄跋結銜稱通鑑節要纂修官疑正德時又爲重修非復贄之舊本又明史李東陽傳稱東陽奉命編通鑑纂要旣成瑾令人摘其筆畫小疵除謄錄官數人名欲因以及東陽東陽大窘屬焦芳與張綵爲解乃已又張元禎傳稱爲通鑑纂要副總裁纂要當即節要蓋史偶異文然則此書東陽及元禎所定也
</p>
<div class="section" id="title-5"><h2>
	續宋編年資治通鑑十八卷<span class="jiazhu">浙江鮑士恭家藏本</span>
</h2></div>
<p class="em2">
	舊本題朝散郞尚書禮部員外郞兼國史院編修官李燾經進考宋史藝文志及燾本傳惟載所著續通鑑長編無此書之名此本目錄末有武夷主奉劉深源校定一行亦不知爲何許人書中所記皆北宋事迹體例與宋史全文約畧相似而闕漏殊甚蓋亦當時麻沙坊本因燾有續通鑑長編託其名以售欺也
</p>
<div class="section" id="title-6"><h2>
	增節音註資治通鑑一百二十卷<span class="jiazhu">内府藏本</span>
</h2></div>
<p class="em2">
	宋陸唐老編唐老會稽人淳熙中進士第一故此書亦稱陸狀元通鑑皆於司馬光書内鈔其可備科舉策論之用者間有音註然淺陋頗甚亦寥寥不詳首有總例云學者未能徧曉出處則於詞賦一塲未敢引用足以見其大旨矣
</p>
<div class="section" id="title-7"><h2>
	通鑑綱目測海三卷<span class="jiazhu">江蘇廵撫採進本</span>
</h2></div>
<p class="em2">
	元何中撰中字太虛一字餋正撫樂人事迹具元史儒學傳是書以糾通鑑綱目書法之同異卷末有大德丙午自跋曰朱子作綱目續春秋然其間書法可商畧者猶多間附己意緝成綱目測海三卷示兒輩云云蓋不知綱目出趙師淵之手猶悞以爲朱子書也書中所列凡三例一辨胡呂二家所註如魏徙都大梁條胡氏謂魏王不恨不用孟子而恨不聽公叔之言中以爲徙都之後六年孟子方至魏之類是也一發明二家所未註如秦人誅衛鞅條下中補註曰書秦人何鞅得罪於衆猶共誅之之類是也一乃糾正本書之訛異於全書之中不過十之二三耳其中如秦魏冉出其故君之妃歸于魏一條中謂諸侯之妻宜稱夫人不宜稱妃不知元妃孟子固左傳文也又漢元狩六年封三王一條中謂宜載誥策之詞不知綱目紀事之書非載文之書也又莽廢孺子一條中謂旣書始建國元年則不必書莽不知孺子廢而後成爲始建國也又秦王世民殺太子建成一條中謂宜削秦王字此泥以爵字爲褒貶例也又張柬之等舉兵討武氏一條中謂多之亂二字不知書法在討字此二字刪之固可存之亦無害也又晉主重貴發大梁一條中謂宜書北遷不知朱子宋人避二帝北遷之事變其文也其他間有可取不過摭拾細碎不能深裨於史學綱目非無可糾如中此書尚未足以糾綱目也
</p>
<div class="section" id="title-8"><h2>
	通鑑綱目釋地糾繆六卷補註六卷<span class="jiazhu">浙江巡撫採進本</span>
</h2></div>
<p class="em2">
	國朝張庚撰庚字浦山秀水人是書以通鑑綱目集覽質實謬誤不少惟胡三省通鑑註頗屬精當可以正二書之謬又校以顧祖禹讀史方輿紀要及輿圖等書爲糾繆以正其失又爲補註以拾其遺用力頗爲勤摯然集覽質實之荒陋本不足與辨今旣與之辨矣則宜原原本本詳引諸書使沿革分合言言有據庶幾以有證之文破無根之論而所糾所補乃皆不著出典則終不能關其口也
</p>
<div class="section" id="title-9"><h2>
	帝王紀年纂要一卷<span class="jiazhu">戶部尚書王際華家藏本</span>
</h2></div>
<p class="em2">
	元察罕撰明黃諫補察罕官至平章事事迹具元史本傳諫有從古正文已著錄其書本皇極經世爲準自太皥以下諸帝王各載其在位年數而畧述興廢大旨於每代之前察罕成此書在皇慶元年嘗奏進於朝程鉅夫爲之序至明景泰中諫復爲續輯改原本每代下至延祐戊午若干年爲下至洪武戊申若干年并補入元代諸帝紀年然簡畧太甚不足以資考訂也
</p>
<div class="section" id="title-10"><h2>
	明本紀一卷<span class="jiazhu">左都御史張若溎家藏本</span>
</h2></div>
<p class="em2">
	不著撰人名氏紀明太祖事蹟自起兵濠梁迄建國金陵皆分年排載頗爲詳備蓋亦自實錄中摘出編次者惟自洪武三年正月以後並闕或草創未竟之本歟
</p>
<div class="section" id="title-11"><h2>
	世史正綱三十二卷<span class="jiazhu">副都御史黄登賢家藏本</span>
</h2></div>
<p class="em2">
	明邱濬撰濬有家禮儀節已著錄是書本明方孝孺釋統之意專明正統起秦始皇帝二十六年訖明洪武元年以著世變事始之所由於各條之下隨事附論然立說多偏駁不經如紀年干支之下皆規以一圈中書國號至元代則加以黑圈迨至正十五年明太祖起兵則爲白圈其說以爲本之太極圖之陰陽至是天運轉而陽道復陰翳消也率臆妄作爲史家未有之變例可謂謬誕王士禎池北偶談稱其議論嚴正殊爲太過陶輔桑榆漫志稱其義嚴理到括盡幽隱深得麟經之旨胡應麟史學佔畢稱春秋之後有朱氏而綱目之後有邱氏更乖舛矣
</p>
<div class="section" id="title-12"><h2>
	通鑑綱目前編三卷<span class="jiazhu">江蘇巡撫採進本</span>
</h2></div>
<p class="em2">
	明許誥撰誥自號函谷山人靈寶人吏部尚書進之子文淵閣大學士讚之兄兵部尚書論之弟弘治已未進士官至南京戶部尚書諡莊敏事迹附見明史許進傳是書以司馬光通鑑朱子綱目皆不直接春秋中間闕七十餘年之事金履祥通鑑前編書法又多舛迕乃重輯是編以訂訛補闕其中如辨宋昭公非周元孫魏文侯未弒晋幽公趙鞅趙無䘏之卒歲史記並誤亦小有考証而摹仿春秋過甚拘文牽義往往畫虎不成又或生例於春秋之外如春秋書衛侯燬滅邢說者謂惡其滅同姓又或以爲因下衛侯燬卒之文而訛已非成例而誥於楚子章滅陳書名於越勾踐滅吳併削爵史記越世家越致貢于周周元王使人賜勾踐胙命爲伯所謂伯者蓋爲方伯非由子爵晉爲伯爵也誥乃自是俱書越伯至於春秋無事必書時例也於春特書王正月明正朔也誥於無事之年旣不備書又不書王正月必於年下别標一春字自序謂行夏時重歲首也亦不善於學步矣
</p>
<div class="section" id="title-13"><h2>
	經世策一卷<span class="jiazhu">安徽巡撫採進本</span>
</h2></div>
<p class="em2">
	明魏校撰校有周禮沿革傳已著錄是書編年紀事起漢高祖奉楚懷王命伐秦之歲止文帝末年似於通鑑綱目中偶拈一二卷以己意筆削之大旨欲仿春秋而旣非經體又非傳體如高帝元年書曰沛公掾蕭何收丞相府圖籍不及收博士所藏先王典籍遂滅齊魯諸儒傳習自孔氏者不復全此仿春秋何例也
</p>
<div class="section" id="title-14"><h2>
	人代紀要三十卷<span class="jiazhu">兩淮馬裕家藏本</span>
</h2></div>
<p class="em2">
	明顧應祥撰應祥字惟賢號箬溪長興人弘治乙丑進士官至南京刑部尚書是書以編年紀事雖無事必書其年蓋合甲子會紀大事記而一之然繁簡失倫多未盡當其中無年可編者亦往往隨意科配如荀悅著漢紀申鑒皆强係之獻帝乙酉年恐必不然也
</p>
<div class="section" id="title-15"><h2>
	嘉隆兩朝聞見紀十二卷<span class="jiazhu">浙江巡撫採進本</span>
</h2></div>
<p class="em2">
	明沈越撰越字韓峰南京錦衣衛人嘉靖壬辰進士官至監察御史是編以薛應旂憲章錄鄭曉吾學編諸書止載武宗以前事故續取世穆兩朝政蹟彚次成編起正德十六年世宗即位止於隆慶六年朱之蕃謂其爲野史之良然所採書目自明倫大典以下僅四十一種未爲贍備而所附案之文如五元臣皆不利之類亦體雜說部
</p>
<div class="section" id="title-16"><h2>
	明大政記二十五卷<span class="jiazhu">内府藏本</span>
</h2></div>
<p class="em2">
	明雷禮撰禮字必進豐城人嘉靖壬辰進士官至工部尚書明史藝文志載禮大政記三十六卷此本爲萬曆中應天周時泰所刊其中禮所輯者至武宗而止僅二十卷其世宗四卷即范守已之肅皇外史穆宗一卷則譚希思所續編卷目與史志不符蓋時泰已有所合併也禮明習朝典以史學自任而所記多採撮實錄詳畧未能得中異同亦尠能考據
</p>
<div class="section" id="title-17"><h2>
	明六朝索隱十六卷<span class="jiazhu">兩江總督採進本</span>
</h2></div>
<p class="em2">
	舊本題明雷禮撰何應元校應元不知何許人其書以正統景泰天順成化弘治正德六朝事蹟編年紀錄考明史藝文志不載是書疑後人從實錄抄撮而成托名於禮其稱索隱亦不知何所取義也
</p>
<div class="section" id="title-18"><h2>
	通鑑綱目前編二十五卷<span class="jiazhu">編修邵晉涵家藏本</span>
</h2></div>
<p class="em2">
	明南軒撰軒字叔後渭南人據軒自序題吏部文選司郞中前翰林院庶吉士明史附見南居益傳亦云官吏部郞中嘗著綱目前編然又有其門人楊光訓序稱軒爲渭上先生壯遊金馬閲銓曹歷藩臬是其官不終於郞中陜西通志稱其終山東參議與光訓序合當得其實然太學進士題名碑錄載軒爲嘉靖癸丑進士而通志作甲辰進士則通志又傳寫之誤矣此書以金履祥通鑑前編陳桱通鑑前編外紀合併刪削共爲一編起自伏羲終於周威烈王然不明提綱分目之法冗瑣糅雜殊無可取至於引爾雅曰熊羆貔貅貙虎六者猛獸可以教戰引左傳曰龍角亢星也建戌之月見於東方故戒民以土工之事爾雅左傳皆無其文蓋有明一代八比盛而古學荒諸經註疏皆以不切於時文庋置高閣故雜采類書以訛傳訛至於如此又金履祥受業王栢故徵引師說稱子王子此書旣盡變履祥之例而引王栢之說仍稱爲子王子是更與不去葛龔同一例矣
</p>
<div class="section" id="title-19"><h2>
	龍飛紀畧八卷<span class="jiazhu">兩江總督採進本</span>
</h2></div>
<p class="em2">
	明吳樸撰樸字華甫詔安人是編仿綱目體例紀明太祖事蹟初名征伐禮樂書後改今名自壬辰至壬午共五十一年蓋據元史及明初武胄貼黄列傳則例紀載旁蒐博采而成前有嘉靖甲辰林希元序及樸自編通例是時建文年號未復故於巳卯以後四年仍以洪武紀年旁註建文於下自屬當時功令未足爲譏若自壬辰至丙午明號未建順帝儼存猶是元之天下乃削去至正年號惟書甲子則偏僻太甚於公議爲不協矣至所謂成化間續編綱目托克托用兵六合有賊勢大蹙之句不知彼時明祖正在六合罔識諱避云云律以臣子之義鑿然正論雖起商輅於九原無詞以解也
</p>
<div class="section" id="title-20"><h2>
	宋元資治通鑑一百五十七卷<span class="jiazhu">内府藏本</span>
</h2></div>
<p class="em2">
	明薛應旂撰應旂有四書人物考已著錄是編續司馬光資治通鑑而作朱彝尊静志居詩話嘗譏其孤陋寡聞如王偁李燾楊仲良徐夢莘劉時舉彭百川李心傳葉紹翁陳均徐自明諸家之書多未寓目并遼金二史亦削而不書惟道學宗派特詳爾今核其書大抵以商輅等通鑑綱目續編爲藍本而稍摭他書附益之於宋元二史未嘗參考其表志故於元豐之更官制至元之定賦法一切制度語多闇畧於本紀列傳亦未條貫凡一人兩傳一事互見者異同詳畧無所考證往往文繁而事複如永寧公主衣貼繡鋪翠襦入宮中請以金飾肩輿爲藝祖所戒旣載於開寶五年矣復見於開寶八年而訛爲永康公主丁謂誣謫冦準王曾疑其太重丁謂曰居停主人勿復言旣載於天禧四年矣復見於乾興元年越州升爲府旣載於建炎四年矣復見於紹興元年甚至眞德秀兼宮教勸濟王孝敬以俟天命語一篇之中前後兩見其餘重沓竄易之誤不可枚舉所紀元事尤爲疎漏惟所載道學諸人頗能採據諸家文集多出於正史之外然雜列制誥贈言寄札祭文鋪敘連篇有同家牒律以史法於例殊乖至於引用說部以補正史之闕者又不辨虛實徒求新異如載吳曦之誅云初曦未叛時嘗校獵塞上一日夜歸笳鼓競奏轔載雜襲曦方垂鞭四視時盛秋天宇澄霽仰見月中有一人騎而垂鞭與已惟肖問左右所見皆符殊以爲駭嘿自念曰我當貴月中人其我也揚鞭而揖之其人亦揚鞭乃大喜異謀由是决云云其事雖見岳珂桯史小說家無稽之語可入諸編年之史乎雖多亦奚以爲此之謂矣
</p>
<div class="section" id="title-21"><h2>
	甲子曾紀五卷<span class="jiazhu">江蘇巡撫採進本</span>
</h2></div>
<p class="em2">
	明薛應旂撰前四卷以六十甲子紀年上自黃帝八年下至嘉靖四十二年爲七十二甲子又每年之下亦畧紀大事以備檢閱第五卷則取邵子以元經會之語略論洪荒以來而以邵子觀化詩附焉
</p>
<div class="section" id="title-22"><h2>
	憲章錄四十七卷<span class="jiazhu">内府藏本</span>
</h2></div>
<p class="em2">
	明薛應旂撰所載上起洪武下迄正德用編年之體蓋以續所作宋元通鑑然採摭雜書頗失甄别如惠帝遜國事本傳疑應旂乃於正統五年十二月書思恩州土知州岑瑛送建文入京號爲老佛豈史氏闕文之義耶
</p>
<div class="section" id="title-23"><h2>
	考信編七卷<span class="jiazhu">江蘇周厚堉家藏本</span>
</h2></div>
<p class="em2">
	明杜思撰思字子睿鄞縣人嘉靖丙辰進士官至靑州府知府是書皆載上古之事其目有二曰原始考始自盤古氏迄於燧人氏曰讀墳考始自庖犧氏迄於帝魁編年紀月記動記言全作策書之體如珥筆其側親注起居又不言其何所據乃題曰考信名實可謂舛迕矣
</p>
<div class="section" id="title-24"><h2>
	昭代典則二十八卷<span class="jiazhu">江蘇周厚堉家藏本</span>
</h2></div>
<p class="em2">
	明黃光昇撰光昇字明舉晉江人嘉靖乙丑進士官至刑部尚書是書起元至正壬辰明太祖起兵至穆宗隆慶二年而止編年紀事每條皆提綱列目其前四卷自至正壬辰迄洪武建元以前以明紀年而元事則隨年附見雖當時臣子之詞然順帝北行以後以明紀年可也若至正戊申以前非惟元祚未移儼然共主即韓林兒龍鳳紀年明主亦自奉其朔乃於其初起兵時即削元號究非萬世之公論也
</p>
<div class="section" id="title-25"><h2>
	成憲錄十一卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏記明太祖至英宗五朝之事考明太宗廟號至嘉靖十七年始改曰成祖此書仍稱太宗是作於成化後嘉靖前也書中所載事實少而誥勅多如洪武元年二月詔以太牢祀先師孔子于國學仍遣使詣曲阜致祭並載太祖遣祭之諭今本紀乃止書祀國學而不及闕里又本紀載洪武十年十二月高麗使五至以嗣王未立却之十二年十二月高麗貢黃金百斤白金萬兩以不如約却之而此書又載洪武十二年五月諭遼東守將潘敬葉旺勿納鄭白一事亦足以補史傳之闕然浮文妨要者終多也
</p>
<div class="section" id="title-26"><h2>
	秘閣元龜政要十六卷<span class="jiazhu">浙江孫仰曾家藏本</span>
</h2></div>
<p class="em2">
	不著撰人名氏書中已稱成祖則嘉靖以後人作也所紀皆明太祖事然起於元順帝至正十六年張士德取常熟終於洪武二十八年首尾皆不完具殆前後各佚一冊今本卷第又傳寫者所改題歟大致與太祖實錄相出入亦無異聞也
</p>
<div class="section" id="title-27"><h2>
	明通紀述遺十二卷<span class="jiazhu">浙江汪啟淑家藏本</span>
</h2></div>
<p class="em2">
	舊本一卷二卷四卷五卷八卷九卷十卷十二卷皆題繡水十世昌校訂三卷六卷七卷十一卷皆題繡水屠衡校訂前有馮夢禎序惟稱世昌又有十萬祺屠隆二序則兼稱衡蓋二人合作仿新唐書各署姓名例也其書補東莞陳建明通紀之遺起元至正十一年終明隆慶六年編年紀載多捃拾稗史之言冗雜特甚如首卷多載元順帝荒淫瑣事與明無關殊失斷限之義又如以成祖征漠北時太監沐敬進諫之事竄入建文四年之末則紀載之無法可以槪見矣
</p>
<div class="section" id="title-28"><h2>
	世穆兩朝編年史六卷<span class="jiazhu">内府藏本</span>
</h2></div>
<p class="em2">
	明支大綸撰大綸字華平嘉善人萬曆甲戌進士由南昌府教授擢泉州府推官謫江西布政司理問終於奉新縣知縣是編成於萬曆丙申所載自嘉靖元年至四十五年凡四卷自隆慶元年至六年凡二卷前有項維楨序但稱永陵信史據大綸自序蓋先成世宗編年後乃續以穆宗云
</p>
<div class="section" id="title-29"><h2>
	明大政纂要六十卷<span class="jiazhu">浙江巡撫採進本</span>
</h2></div>
<p class="em2">
	明譚希思撰希思茶陵人萬曆甲戌進士官至四川巡撫是書所記自洪武元年至隆慶六年凡大事皆編年紀載每帝皆有論贊卷首載萬曆己未修撰韓敬序有云侍御方壺劉公持斧畿輔捐俸刻之是此書向曾刊刻今鈔本卷首仍存巡撫直隷監察御史印則當爲未刊以前藏本其中多塗乙增損之處似即希思之原稿也
</p>
<div class="section" id="title-30"><h2>
	大政記三十六卷<span class="jiazhu">兩江總督採進本</span>
</h2></div>
<p class="em2">
	明朱國楨撰國楨字文寧烏程人萬曆己丑進士官至文淵閣大學士諡文肅事迹附見明史朱國祚傳是書始洪武元年戊申終隆慶六年壬申編年紀載繁簡多有未當殊乏史裁
</p>
<div class="section" id="title-31"><h2>
	兩朝憲章錄二十卷<span class="jiazhu">浙江朱彝尊家曝書亭藏本</span>
</h2></div>
<p class="em2">
	明吳瑞登撰瑞登字雲卿武進人由貢生官光州訓導先是薛應旂纂洪武至正德九朝事爲憲章錄瑞登因輯嘉靖隆慶兩朝以續應旂之書大抵抄撮邸報而成有巡撫河南御史陳登雲李時華二序一作於萬曆癸巳一作於甲午又有瑞登自序惟頌世宗初政及遺詔併費宏調燮之勲徐階受顧之蹟蓋謂嘉靖中年壞於任用嚴嵩而不欲顯言也
</p>
<div class="section" id="title-32"><h2>
	國史紀聞十二卷<span class="jiazhu">江蘓周厚堉家藏本</span>
</h2></div>
<p class="em2">
	明張銓撰銓字宇衡沁州人萬曆甲辰進士官至監察御史巡按遼東天啟元年大兵破遼陽殉節死贈兵部尚書諡忠烈事蹟具明史忠義傳是編起元至正十二年明太祖起兵濠州迄於武宗之末編年紀載有綱有目名曰紀聞者銓自以職非史官不得見實錄記注僅取各家之書討論異同編次成帙所謂得之傳聞而不敢據以爲信也書成於萬曆庚戌至天啟甲子始刊行之徐揭先爲之序其子道濬又重爲校訂云
</p>
<div class="section" id="title-33"><h2>
	綱鑑正史約三十六卷<span class="jiazhu">内府藏本</span>
</h2></div>
<p class="em2">
	明顧錫疇撰錫疇字九疇號瑞屏崑山人萬曆己未進士崇禎末官至南京禮部侍郞福王時進尚書後爲總兵官賀君堯所殺事蹟具明史本傳是書編年紀載於歷代故實粗存梗槪蓋鄕塾課蒙之本至綱鑑之名於綱目通鑑各摘一字稱之又顚倒二書之世次尤沿坊刻陋習也
</p>
<div class="section" id="title-34"><h2>
	厯年二十一傳殘本十二卷<span class="jiazhu">浙江巡撫採進本</span>
</h2></div>
<p class="em2">
	明程元初撰元初有律古詞曲賦叶韻已著錄是書畧仿資治通鑑綱目之例以二十一史各編年爲傳故曰二十一傳然非傳體也此本惟存季周傳十一卷嬴秦傳一卷其爲刊刻未竟抑傳本缺佚均不可知據所存者觀之大抵疎漏百出漫無體例其佚亦不足惜也
</p>
<div class="section" id="title-35"><h2>
	春秋編年舉要<span class="jiazhu">無卷數　兩江總督採進本</span>
</h2></div>
<p class="em2">
	明楊時偉撰時偉有正韻牋已著錄是書成於崇禎甲戌凡前後二編皆仿史記年表之例以國爲經以事爲緯前爲春秋列國編年舉要起周平王四十九年己未訖敬王三十九年庚申以括春秋大要後爲獲麟後七十七年編年舉要起敬王三十九年庚申迄威烈王二十三年戊寅以補通鑑前編首有春秋託始論據洪邁容齋隨筆之說謂春秋始隱公爲治鄭莊以强侯跋扈實自寤生始也次爲春秋列國君臣總論三篇隨意斷制未爲精確其謂無季氏則魯不昌無二氏則季孤立頗爲乖刺又有獲麟後編年總論辨魏文侯師子夏在未命爲諸侯以前亦無關大義二編惟後編有引稱竊於諸書中采十一於千百私爲編年舉要旣而深思恐開後人以懶惰之端遂舉覆瓿不復災木止存七十七年事然則當時僅刊其後編今則二編俱在蓋猶其家藏未刻之稿矣
</p>
<div class="section" id="title-36"><h2>
	皇王史訂四卷<span class="jiazhu">陜西巡撫採進本</span>
</h2></div>
<p class="em2">
	國朝李學孔撰學孔字瞻黃渭州人順治中嘗官大寧衛斷事是編以劉恕外紀義類未確端緖難明因訂正其文上自盤古氏下訖周幽王東遷而後春秋旣作則不復錄焉大抵摭拾羅泌路史之說加以臆斷耳
</p>
<div class="section" id="title-37"><h2>
	此木軒紀年畧五卷<span class="jiazhu">江蘇巡撫採進本</span>
</h2></div>
<p class="em2">
	國朝焦袁熹撰袁熹有春秋闕如編已著錄康熙甲午故戶部尚書王鴻緖藄輯明史袁熹預其事開局月餘以持論齟齬辭去乃自以其意著此書紀事始於帝堯編年則始於春秋撮其治亂興亡之大端而各繋以論亦頗考證其異同未及卒業僅及漢順帝而止其門人徐逵照裒輯賸稿編爲此本首卷及第三卷皆袁熹手自標識提其綱要二卷四卷五卷則逵仿袁熹之例補爲標識者也其書叙述簡明非他家史畧不冗即漏者比持論亦多平允而愛奇嗜博好取異說如周文王商末受命稱王九年衛武公攻殺其兄共伯而自立襍書訛異皆不以爲非甚至何休註公羊傳謂平王之四十九年爲魯隱公受命之元年而比周於二王之後亦以爲其理謬而其意善殊爲乖舛其訂正事實多所糾正然好以明人所刻竹書紀年爲據不知其僞如周威烈王十四年公孫會以廩丘叛安王十九年田侯剡立之類皆執以駁史記亦爲失考至於孟子所載之曹交本不云曹君之弟稱曹君之弟者乃漢趙岐註朱子偶然因之失於詳核袁熹不考舊文誤執之以疑史記併疑春秋所見更左矣
</p>
<div class="section" id="title-38"><h2>
	讀史綱要一卷<span class="jiazhu">直隷總督採進本</span>
</h2></div>
<p class="em2">
	國朝王植撰植有四書參註已著錄此書紀歷代帝王年號而附錄僭僞諸國排比舊文有如簿籍不足以當著書其以西夏遼金并列尤爲紕繆
</p>
<p class="em2">
	右編年類三十七部八百四十七卷<span class="jiazhu">内一部無卷數</span>皆附存目
</p>
<p class="margin2">
	案綱鑑正史約之類坊刻陋本不足以言史矣然五經四書講章雖極陋劣不能不謂之經解也故亦附存其目此類至夥姑就所見者載之如經書講章之例
</p> 



</div></body></html>