<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百七十八·集部三十一（別集類存目五）</title></head><body><div id="text">

<p>
<strong>欽定四庫全書總目卷一百七十八</strong>
</p>
<div class="section" id="title-0"><h1>
	集部三十一
</h1><hr/></div>
<div class="section" id="title-1"><h2>
	別集類存目五
</h2></div>
<div class="section" id="title-2"><h2>
	北虞先生遺文八卷<span class="jiazhu">安徽廵撫採進本</span>
</h2></div>
<p class="em2">
	明邵圭潔撰圭潔字伯如一字茂齋號北虞常熟人嘉靖己酉舉人其詩妥適而乏警策惟散文筆力頗縱宕然史論諸篇縱横曼衍巳啟後來顧大韶等之風是集爲其子兵部主事釐所編分爲二帙前一帙凡六卷繕寫多脫誤後一帙凡二卷與前帙間有重複豈編次未定之本歟
</p>
<div class="section" id="title-3"><h2>
	平山文集八卷詩集八卷<span class="jiazhu">直隸總督採進本</span>
</h2></div>
<p class="em2">
	明何濤撰濤字仲平江西廣昌人嘉靖己酉舉人據集中所言蓋嘗官於安慶不知爲安慶何官也詩文皆率所欲言詩集第五卷有讀白集卒業一首可以知其宗尚矣
</p>
<div class="section" id="title-4"><h2>
	子威集三十二卷<span class="jiazhu">兩淮馬裕家藏本</span>
</h2></div>
<p class="em2">
	明劉鳯撰鳯有續吳中先賢贊已著錄其文皆僻字奥句尤澀體之餖飣者江左脞談載劉侍御子威好爲詰屈聱牙之文里有卜士袁景休者毎向人抉摘其字句鉤棘文義紕繆者以爲姗笑子威聞之怒訴於邑尉攝而笞之尉數之曰若復敢姗笑劉侍御文章耶景休仰而對曰民寜再受笞數十終不能改口沓舌妄諛劉侍御也是亦可資笑噱者矣
</p>
<div class="section" id="title-5"><h2>
	素園存藁十八卷<span class="jiazhu">浙江廵撫採進本</span>
</h2></div>
<p class="em2">
	明方宏靜撰宏靜字定之歙縣人嘉靖庚戌進士朱彝尊明詩綜載其官至南京戶部右侍郞千頃堂書目亦同江南通志則載其奉使入浙擊水寨冦論功當叙中蜚語歸卒贈工部尚書據集内山中藁小序稱自撫浙待命凡十載自留京歸田經廿載葉向高序亦云然是宏靜實自南京罷歸通志所記偶誤也是集目錄祗十六卷而書實十八卷其目錄之次序前後參互亦與卷内不合皆校刋之疎漏又千頃堂書目載是集作二十卷殆初刻十六卷後增至十八卷又增至二十卷而目則未改歟
</p>
<div class="section" id="title-6"><h2>
	雲山堂集六卷<span class="jiazhu">浙江孫仰曽家藏本</span>
</h2></div>
<p class="em2">
	明魏裳撰裳字順甫蒲圻人嘉靖庚戌進士官至濟南府知府明史文苑傳附載王世貞傳中是集前三卷皆詩後三卷爲雜文當嘉隆之際李攀龍王世貞方負盛名而裳與南昌余曰德德甫銅梁張佳允肖甫新蔡張九一助甫實左右之當時稱爲四甫裳才地稍弱尤爲墨守不變集首佳允序謂其文非左國兩司馬詩非建安大曆則不以寓目此即其力持王李餘論之證故世貞藝苑巵言亦稱其不失門宗云
</p>
<div class="section" id="title-7"><h2>
	大雅堂摘藳<span class="jiazhu">無卷數　江西廵撫採進本</span>
</h2></div>
<p class="em2">
	明况叔祺撰叔祺有考古詞綜已著錄是集千頃堂書目不載江西通志亦稱是時王李之學盛行有後五子廣五子等目而不及叔祺大雅堂集世亦罕有傳者則明代已不行於世矣此本題云摘藳則尚非叔祺之全集詩止近體無古體叔祺尤不應若是之陋或選錄者不諳古體惟取其所能解耶
</p>
<div class="section" id="title-8"><h2>
	居來山房集六十五卷<span class="jiazhu">江蘇廵撫採進本</span>
</h2></div>
<p class="em2">
	明張佳允撰佳允字肖甫銅梁人初號㠠山以其家在居來兩山之間更號居來山人<span class="jiazhu">案居來一作崌崍蓋字之別體</span>嘉靖庚戌進士官至兵部尚書總督薊遼事迹具明史本傳佳允爲郞時與王世貞諸人相酬和七子仕宦多不逹而佳允鎭雄邊定大變以功名始終論者謂其詩文才氣縱横而頗乏深致蓋雄心大畧不耐研思於字句間也是集賦一卷詩二十八卷雜文三十五卷末一卷附錄行狀墓誌後又載同時諸人所作序記等文十一篇
</p>
<div class="section" id="title-9"><h2>
	天目山堂集二十卷附錄一卷<span class="jiazhu">兩淮鹽政採進本</span>
</h2></div>
<p class="em2">
	明徐中行撰中行字子與號龍灣長興人讀書天目山下故自稱天目山人嘉靖庚戌進士官至江西左布政使明史文苑傳附見李攀龍傳中中行爲後七子之一王世貞藝苑巵言亟稱之以爲左準右繩靡所不合胡應麟詩藪則惜其少沈深之致陳子龍明詩選復有摹古太似之譏是非恩怨輾轉相爭要之或褒或貶各有所當合而觀之則中行之定評出矣雜文亦有意矯揉頗失渾雅蓋當時風尚七子同一軌轍非如是不能預壇坫也
</p>
<div class="section" id="title-10"><h2>
	靑蘿館詩六卷<span class="jiazhu">兩江總督採進本</span>
</h2></div>
<p class="em2">
	明徐中行撰是集乃隆慶中其壻汪時元所刻其守汝寜以後之詩居三分之二汰其古文又汰其少作較全集爲精簡然中行於北地之學漸染旣深時元能删其枝蔓不能變其根柢也
</p>
<div class="section" id="title-11"><h2>
	余德甫集十四卷<span class="jiazhu">江蘇周厚堉家藏本</span>
</h2></div>
<p class="em2">
	明余日德撰日德初名應舉字德甫南昌人嘉靖庚戌進士官至福建按察司副使明史文苑傳附見王世貞傳中與魏裳汪道昆張佳允張九一所謂嘉靖後五子也世貞稱其詩古近體亡所不佳近體獨超近體五七言亡所不超七言獨妙靜志居詩話則謂其詩尚未見門戶元美冠諸後五子之首未免阿其所好今觀是集彝尊所論公矣
</p>
<div class="section" id="title-12"><h2>
	豐陽集十二卷<span class="jiazhu">浙江廵撫採進本</span>
</h2></div>
<p class="em2">
	明馮臯謨撰臯謨字明卿海鹽人嘉靖庚戌進士官至福建布政司參政是集凡詩四卷文八卷臯謨在粤平大盗張璉擊敗倭冦皆有功又創議立條鞭投櫃之法至今稱便其經濟頗可觀而詩文則但有浮聲殊乏切響許聞造行狀稱臯謨官刑部時與梁有譽宗臣吳國倫徐中行相善切劘爲詩故其趨向亦相近云
</p>
<div class="section" id="title-13"><h2>
	采薇集四卷幽貞集二卷邕歈集六卷<span class="jiazhu">兩江總督採進本</span>
</h2></div>
<p class="em2">
	明董傳策撰傳策有奏疏輯畧已著錄此三集乃傳策以嘉靖戊午遣戍至隆慶丁卯召還前後十年之詩也采薇集爲四言樂府歌行絕句等體幽貞集爲五言古體邕歈集爲七言律體詩多激烈如其爲人案千頃堂書目采薇集作十四卷幽貞集作十一卷邕歈集作七卷與此互異明人集多隨作隨刋卷帙無定未知爲此本不完或黄虞稷誤載又有廓然子藳二卷蘧廬藳七卷此本不載殆偶佚矣
</p>
<div class="section" id="title-14"><h2>
	甔甀泂藳五十四卷續藳二十七卷<span class="jiazhu">山東廵撫採進本</span>
</h2></div>
<p class="em2">
	明吳國倫撰國倫有陳張本末畧已著錄初國倫爲兵科給事中時以倡衆賻楊繼盛忤嚴嵩左遷世稱其義在後七子中最爲老壽初與王世貞李攀龍唱和後與李維楨汪道昆軰狎主詩盟其著述頗富然在當時胡元瑞作詩藪已譏其用句多同一篇而外不耐多讀國朝朱彝尊靜志居詩話亦謂王李旣没甔甀幾與四部爭富而海内之爲眞詩者寡則文章不逮其行誼矣此甔甀洞藳國倫所手定續藳則其子士良所校刻明史藝文志此二集外又載其詩藳十五卷今未之見意亦散佚歟
</p>
<div class="section" id="title-15"><h2>
	蘇山集二十卷<span class="jiazhu">兩淮鹽政採進本</span>
</h2></div>
<p class="em2">
	明陳柏撰柏字子堅一字憲卿沔陽人嘉靖庚戌進士官至井陘兵備副使是集凡詩十卷文十卷詩頗宕逸有姿而失於薄弱文又不及其詩千頃堂書目別載栢見南山集八卷不載此集殆偶未見也
</p>
<div class="section" id="title-16"><h2>
	蘇山選集七卷<span class="jiazhu">浙江廵撫採進本</span>
</h2></div>
<p class="em2">
	明陳栢撰是集爲莆田黄謙所選定凡詩四卷文三卷千頃堂書目作五卷傳寫誤也
</p>
<div class="section" id="title-17"><h2>
	小漁遺藳十二卷<span class="jiazhu">浙江廵撫採進本</span>
</h2></div>
<p class="em2">
	明唐汝楫撰汝楫字思濟蘭谿人吏部尚書龍之子龍號漁石故汝楫自號小漁嘉靖庚戌進士第一官至左春坊左諭德事迹附見明史龍傳史稱龍與嚴嵩相善汝楫又以素附嵩得第一人及第後坐嵩黨奪官則其人不足重其文章亦不爲世所稱是集爲萬曆乙卯蘭谿知縣莊起元所編皆應俗之文起元稱其著作甚夥散佚不傳僅從其孫宗本曾孫明照索得殘藳就而編次云
</p>
<div class="section" id="title-18"><h2>
	春明藳十四卷<span class="jiazhu">浙江汪汝瑮家藏本</span>
</h2></div>
<p class="em2">
	明徐學謨撰學謨有春秋億已著錄是編皆其以尚書召起再入都時所作故以春明爲名凡文編十卷詩編三卷續編一卷文編末四卷爲齊語皆所著雜說千頃堂書目作八卷蓋除齊語計之也其論詩一條云近來作者綴成數十艷語如黄金白雪紫氣中原居庸碣石之類不顧本題應否强以竄入專愚聾瞽自以爲前無古人小兒效顰引爲同調南北傳染終作癘風詩道幾絶其語蓋爲王李而發學謨與王世貞里閈相近而立論如此頗不爲習俗所染然詩多懦響終不能副所言也
</p>
<div class="section" id="title-19"><h2>
	徐氏海隅集四十卷<span class="jiazhu">浙江孫仰曽家藏本</span>
</h2></div>
<p class="em2">
	明徐學謨撰明史藝文志載學謨文集四十三卷千頃堂書目亦載學謨海隅集四十三卷此本僅四十卷前無序目蓋姦黠書賈以殘缺之本割去序目冒爲完書也開卷即列寳殿玉芝諸頌蓋當時風氣類然至其書易名始末一篇與世傳學謨初名學詩以其時有上虞徐學詩疏劾嚴嵩懼以同名罹禍故改名學謨者說又不同蓋莫得而詳焉
</p>
<div class="section" id="title-20"><h2>
	歸有園藳二十九卷<span class="jiazhu">江西廵撫採進本</span>
</h2></div>
<p class="em2">
	明徐學謨撰是集文二十二卷詩七卷乃其歸田後所作學謨嘗謂昔人有云近世士夫以官爲家罷則無所於歸故自早歲罷荆州守即搆一園名曰歸有因以名其詩文中多酬應之筆其雜著中麈諧鏡戒二卷尤未免失之於俚
</p>
<div class="section" id="title-21"><h2>
	留餘堂集四卷<span class="jiazhu">浙江廵撫採進本</span>
</h2></div>
<p class="em2">
	明潘季馴撰季馴平生功業著於治河所作河防一覽已著錄是集詩一卷文三卷皆無所見長千頃堂書目作五卷此其尚佚一卷歟
</p>
<div class="section" id="title-22"><h2>
	李温陵集二十卷<span class="jiazhu">江蘇周厚堉家藏本</span>
</h2></div>
<p class="em2">
	明李贄撰贄有九正易因已著錄是集一卷至十三卷爲答書雜述即焚書也十四卷至十七卷爲讀史即摘錄藏書史論也十八十九二卷爲道原錄即說書也第二十卷則以所爲之詩終焉前有自序蓋因刻說書而併摘焚書藏書合爲此集也贄非聖無法敢爲異論雖以妖言逮治懼而自剄而焦竑等盛相推重頗熒衆聽遂使鄕塾陋儒翕然尊信至今爲人心風俗之害故其人可誅其書可燬而仍存其目以明正其爲名教之罪人誣民之邪說庶無識之士不至怵於虚名而受其簧鼓是亦彰癉之義也
</p>
<div class="section" id="title-23"><h2>
	周禹川集五卷<span class="jiazhu">直隸總督採進本</span>
</h2></div>
<p class="em2">
	明周大章撰大章字章之號禹川吳江人嘉靖壬子舉人官至瑞安縣知縣是編爲文藝集二卷皆所作雜文禦倭武畧三卷前二卷載防倭方畧後一卷附錄投贈詩文嘉靖中江以南屢被倭冦大章以書生佐守吏調兵食所至克捷鄕里實受其利然平生本不以文章名其禦倭武畧中多載公移劄付之類尤爲叢雜
</p>
<div class="section" id="title-24"><h2>
	羽王先生集畧<span class="jiazhu">無卷數　兩江總督採進本</span>
</h2></div>
<p class="em2">
	明張鳴鳯撰鳴鳯有桂故已著錄是集爲僧起撥所刻超撥即鳴鳯之孫也自稱家遺鐫集七種值兵火幸存因從全藳内錄其十分之二付之剞劂然桂故等三書亦在其内惟詩文集及漕書八論世無別行之本而超撥删削無識徃徃去其菁華搴其蕭艾已非復鳴鳯之舊矣
</p>
<div class="section" id="title-25"><h2>
	子相文選五卷<span class="jiazhu">江西廵撫採進本</span>
</h2></div>
<p class="em2">
	明宗臣撰臣有宗子相集已著錄是編止詩一卷文四卷爲鄭二陽所選評姜承宗姜纘宗所編輯於集外別行者也
</p>
<div class="section" id="title-26"><h2>
	九愚山房詩集十三卷<span class="jiazhu">山西廵撫採進本</span>
</h2></div>
<p class="em2">
	明何東序撰東序字崇教號肖山猗氏人嘉靖癸丑進士官至右僉都御史廵撫延綏其詩未能入格而尤喜作古樂府凡郭茂倩樂府詩集古題擬之幾遍甚至郊廟樂章亦仿爲之然唐人已不能擬漢魏而東序欲爲唐人所不能不亦難乎
</p>
<div class="section" id="title-27"><h2>
	惺堂文集十四卷<span class="jiazhu">江西廵撫採進本</span>
</h2></div>
<p class="em2">
	明史桂芳撰桂芳字景實號惺堂鄱陽人嘉靖癸丑進士官至兩浙鹽運使桂芳與羅汝芳耿定向講學其語錄稱誦陳獻章未分無極源頭在誰畫先天様子來碧玉樓中閒隠几十千山繞又川廻之句謂數十年不似今夕了悟其宗旨可見而文章頗朴實不爲虚渺之談集末附書經補說三卷多與先儒立異其謂周武王無封箕子事說亦甚辯然史傳炳然古無異論安可懸斷其誣也
</p>
<div class="section" id="title-28"><h2>
	曹太史含齋集十六卷<span class="jiazhu">浙江孫仰曾家藏本</span>
</h2></div>
<p class="em2">
	明曹大章撰大章字一呈號含齋金壇人嘉靖癸丑進士官翰林院編修以廢疾罷是集凡文十三卷詩三卷多慶祝哀輓之篇應試策論亦悉載焉
</p>
<div class="section" id="title-29"><h2>
	姜鳯阿文集三十八卷<span class="jiazhu">江西廵撫採進本</span>
</h2></div>
<p class="em2">
	明姜寳撰寳有周易傳義補疑已著錄是集分十藳初藳一卷中秘藳一卷讀禮藳一卷史館藳三卷西川藳二卷周南藳二卷八閩藳二卷銀臺藳二卷南雍藳二卷家居藳十一卷留部藳十一卷寳少從學於唐順之其行文歩驟開闔頗得力於師說而學力根柢不及順之之深厚故論明代之文者不及焉王世貞序謂宏正而後士大夫禰檀左而晜先秦乃其流弊而爲似龍出之無所自施之無所當六季之習巧者猴棘端侈者繡土木而極推寳之學爲能深造自得蓋世貞晚年亦深厭字剽句竊之病而折服於歸有光諸人故其說如此也
</p>
<div class="section" id="title-30"><h2>
	虛籟集十四卷<span class="jiazhu">湖南廵撫採進本</span>
</h2></div>
<p class="em2">
	明劉堯誨撰堯誨號凝齋臨武人嘉靖癸丑進士官至南京兵部尚書是集爲其六世孫心忠所編凡文九卷詩五卷詞三首偈四首共爲一卷其論性論格物頗拾姚江緒餘書啟序記中皆贈答應酬之作標題多稱父母郡祖都臺乃堂之類亦頗嫌太質
</p>
<div class="section" id="title-31"><h2>
	綠波樓詩集十四卷<span class="jiazhu">河南廵撫採進本</span>
</h2></div>
<p class="em2">
	明張九一撰九一字助甫號周田新蔡人嘉靖癸丑進士官至右僉都御史廵撫寜夏明史文苑傳附見王世貞傳中世貞詩亦謂吾黨有三甫蓋余曰德字德甫張佳允字肖甫與九一字助甫爲三甫也<span class="jiazhu">案此與四甫之說不同蓋作詩之時魏裳猶未入社也</span>論者謂其詩高華雄爽振宕不羈於七子齊盟風氣雷同之時自稱拔俗然今觀其集實未能於七子之外別開門徑蓋九一服膺王世貞曾因世貞父忬故觸忤嚴嵩遭遷謫而不悔即其生平規橅可知矣九一官湖廣參議時嘗構綠波樓後遂以名其集舊板已燬此本國朝康熙中新蔡知縣吕民服所重鋟也
</p>
<div class="section" id="title-32"><h2>
	學孔精言舍彚藳十二卷<span class="jiazhu">兩江總督採進本</span>
</h2></div>
<p class="em2">
	明孫應鼇撰應鼇有淮海易談已著錄明史藝文志載應鼇彚藳十六卷此本十二卷前有萬曆己卯劉伯爕序言集首奏疏終於古風絶律今第十二卷止於五言律詩而絶句七言律詩皆闕知非足本矣
</p>
<div class="section" id="title-33"><h2>
	百可亭摘藳九卷<span class="jiazhu">浙江廵撫採進本</span>
</h2></div>
<p class="em2">
	明龎尚鵬撰尚鵬字少南南海人嘉靖癸丑進士官至副都御史廵撫福建天啟初追諡惠敏事迹具明史本傳是集奏疏四卷襍文三卷詩二卷凡分三編千頃堂書目作三卷蓋僅據其襍文一種也詩文皆朴實惟奏議頗爲明暢其與張居正小簡尤切直居正復書附焉蓋論萬曆四年九月居正奪情事也史稱居正深銜之嗾吏科給事中陳三謨以給由歲月有誤劾之遂罷去家居四年而卒云
</p>
<div class="section" id="title-34"><h2>
	石泉山房文集十卷<span class="jiazhu">江西廵撫採進本</span>
</h2></div>
<p class="em2">
	明郭汝霖撰汝霖字時望號一厓永豐人嘉靖癸丑進士官至南京太常寺卿汝霖從鄒守益歐陽德諸人講學故其議論與羅汝芳一派相近古詩頗規模陳子昻李白諸人得其形似近體則又次焉
</p>
<div class="section" id="title-35"><h2>
	李子田文集四卷<span class="jiazhu">兩江總督採進本</span>
</h2></div>
<p class="em2">
	明李蔉撰蔉有黄谷瑣談已著錄所選宋元藝圃集頗有别裁而文章沿厯城太倉之派未能自闢門庭其持論務合儒釋爲一遂併孟子而非之如曰孟子非排告子也排告子而自異於孔氏諸聖人也諸儒非尊孟氏也尊孟子而自別於孔氏諸聖人也可云大紕繆矣
</p>
<div class="section" id="title-36"><h2>
	近溪子文集五卷<span class="jiazhu">江蘇廵撫採進本</span>
</h2></div>
<p class="em2">
	明羅汝芳撰汝芳有孝經宗旨已著錄其學出於顔鈞承姚江之末流而極於泛濫故其說放誕自如敢爲高論著述最易成編多至四五十種即其集亦非一刻有近溪子集其門人杜應奎編有近溪子全集其孫懷祖刋有批點近溪子集耿定向所編有批點近溪子續集楊起元所編有明德公文集近溪先生全詩集近溪子附集近溪子外編有從姑山集續集並其孫懐智所編有明德詩集其門人左宗郢刋今多散佚此集則其曾孫萬先所刋也
</p>
<div class="section" id="title-37"><h2>
	愧非集十四卷<span class="jiazhu">山東廵撫採進本</span>
</h2></div>
<p class="em2">
	明馬攀龍撰攀龍字沖霄號愧非子陽信人嘉靖己卯舉人官禮部主事是編凡談畧四卷乾坤逆旅集一卷漫藳一卷遊涉藳一卷遊林藳一卷邯鄲學歩集四卷忙忙亭藳二卷明詩綜稱其博學雄才著述甚富惜年不稱壽今以集考之攀龍爲學官時有院試詩云五十老文學低頭竊自羞自注云余赴試許州自傷老大猶滯學博云云其後遷邯鄲令轉京邑入爲主事有早春入朝句云書生慶際遇白首得爲郞又長安除夕有爲客已三載壯志灰頽齡等句則年不稱壽之說非也談畧所引多小說俚語詩用洪武正韻又與詩餘雜編亦乖體例
</p>
<div class="section" id="title-38"><h2>
	震堂集六卷<span class="jiazhu">江蘇廵撫採進本</span>
</h2></div>
<p class="em2">
	明王養端撰養端字茂成遂昌人嘉靖乙卯舉人是集爲其鄕人何鏜所删定而遂昌知縣池明刻之其時王李並馳海内響應故養端所作亦沿二家之波大都一字一句必似古人而意趣則罕所自得冠以擬古樂府一卷望其標目古色斑然核其文章乃多無取如李延年歌漢武帝李夫人歌皆偶爾神來遂成絶調即作者亦不能再爲而皆衍爲長篇味如嚼蠟焦仲卿妻詩木蘭詩正以委曲瑣屑入妙而縮爲數句又似斷鳬至於樂府諸篇古詞僅在如曰摹其音節則無詔伶人事謝絲管劉勰言之矣非䕫非曠誰能於千百年後得其律吕如曰闡其意義則標名旣毎難詳詞句尤多訛闕吳兢所解已多在影響之間今安得知其本旨釣竿朱鷺之類尚可緣題成文至東光翁離諸篇題旣不明詞又不解一槪描摹不已實不知何所見而云然矣
</p>
<div class="section" id="title-39"><h2>
	潛學藳十二卷<span class="jiazhu">浙江廵撫採進本</span>
</h2></div>
<p class="em2">
	明鄧元錫撰元錫有三禮繹已著錄此其所作襍文及語錄也其語錄力闢心學在當時尚爲篤實文章則頗爲朴僿未足擅長
</p>
<div class="section" id="title-40"><h2>
	耿天臺文集二十卷<span class="jiazhu">湖北廵撫採進本</span>
</h2></div>
<p class="em2">
	明耿定向撰定向有碩輔寳鑑要覽已著錄是集爲其門人劉元卿所編凡詩賦一卷雜文十九卷末一卷爲時藝蓋用宋文鑑收張才叔經義例也定向之學歸宿在王守仁故集中第十三卷以薛瑄諸人爲列傳而以守仁爲世家此蓋陰用史記孔子世家之例不但以守仁封新建伯也黄宗羲明儒學案列之泰州王艮派下摘其與張居正論趙用賢吳中行等書以爲雖欲少殺其禍亦近於誦六藝以文姦言又摘其劾御史王藩臣疏以爲鉗制言官考與居正書在第六卷中核其詞意蓋求寛言者之罰不得不先解居正之怒求解其怒不得不先順其意而使之喜於是借伊尹之任以獻諛頌遂爲天下口實<span class="jiazhu">案明史定向本傳稱居正奪情定向貽書友人譽爲伊尹而貶言者時議訾之蓋偶未檢此集誤以與居正爲與友人謹附識於此</span>糾王藩臣疏今在第二卷中大旨慍藩臣劾廵撫周繼未以揭帖送都御史使藩臣所劾不實定向糾其妄奏可也乃因遺誤送揭閲一月之後始糾其不實此爭私憤非爭公論矣顧允成作客問以詰定向定向不能答厥有由歟大抵定向之學兼講作用觀其全集大畧可知宗羲所論要不可謂之無因也
</p>
<div class="section" id="title-41"><h2>
	濟美堂集八卷<span class="jiazhu">福建廵撫採進本</span>
</h2></div>
<p class="em2">
	明吳文華撰文華有粤西疏藳已著錄是集凡詩文四卷頗沿臺閣舊體後四卷即粤西奏議及留都奏議其初別本各行後又編入集中也
</p>
<div class="section" id="title-42"><h2>
	屏居集八卷浪游集六卷耕餘集八卷<span class="jiazhu">江蘇廵撫採進本</span>
</h2></div>
<p class="em2">
	明姚汝循撰汝循字叙卿江寜人嘉靖丙辰進士官至大名府知府終於嘉州知州汝循自大名罷官歸田著屏居集及嘉州罷後厯遊燕趙楚蜀間著浪遊集晚年退耕秦淮著耕餘集王穉登序其耕餘集謂其沖若陶韋然陶韋不在其貌也
</p>
<div class="section" id="title-43"><h2>
	濟美堂集六卷<span class="jiazhu">浙江廵撫採進本</span>
</h2></div>
<p class="em2">
	明陳瓚撰案世宗時有兩陳瓚其一獻縣人嘉靖丁未進士官至南京吏部尚書即嘗爲楊繼盛奏請䘏典者此陳瓚字廷祼常熟人嘉靖丙辰進士官至刑部左侍郞諡莊靖事迹附見明史魏時亮傳是編首列疏一卷詞頗伉直餘多酬應之文六卷之末附詩二十八首詞一首亦非所長
</p>
<div class="section" id="title-44"><h2>
	蘭暉堂集四卷<span class="jiazhu">浙江汪汝瑮家藏本</span>
</h2></div>
<p class="em2">
	明屠應埈撰應埈字文升刑部尚書勲之子嘉靖丙辰進士官至左春坊左諭德明史文苑傳附載王愼中傳中應埈爲文善比事屬辭詩法汎濫諸家時有獨造一時名出其父右然牽於華藻蘊蓄未深是編凡詩二卷文二卷與其父集本別行後其曾孫繩德等又取勲所著太和堂集與是集合刻名曰屠氏家藏二集云
</p>
<div class="section" id="title-45"><h2>
	怡雲堂集十卷<span class="jiazhu">江西廵撫採進本</span>
</h2></div>
<p class="em2">
	明蔡國珍撰國珍字汝聘奉新人嘉靖丙辰進士官至吏部尚書諡恭靖事迹具明史本傳是集乃其從曾孫尚才所編凡詩四卷文六卷詩皆近體尚才序謂從敗簏中得其歸田後所作詩一帙分類編次蓋非全藳也卷四後附其子若孫之詩卷五卷六乃國珍所作奏疏叙記諸文又卷七卷八附以敇命墓表及壽文祭文卷九又爲國珍所作書啟小詞卷十又附刻他人書啟編次殊爲無緒且詩實四卷而序云二卷尤爲不檢矣
</p>
<div class="section" id="title-46"><h2>
	心泉集二十五卷<span class="jiazhu">浙江孫仰曽家藏本</span>
</h2></div>
<p class="em2">
	明何源撰源字仲深號心泉江西廣昌人嘉靖己未進士官至刑部左侍郞諡靖惠源官吏部文選司主事時張居正以親故託之拒弗應緣是引疾歸及爲南京吏部侍郞京察黜陟公允爲海瑞所稱以爲士人致身報主當如是後卒於官貧幾不能殮蓋以氣節自負者是集爲其子孔賢孔賔所編凡文二十二卷詩賦歌詞三卷大抵非公牘即應酬之作然源之足以不朽者固不在此也
</p>
<div class="section" id="title-47"><h2>
	張滸東集十四卷<span class="jiazhu">河南廵撫採進本</span>
</h2></div>
<p class="em2">
	明張鹵撰鹵字召和號滸東儀封人嘉靖己未進士官至右副都御史廵撫保定以忤張居正馮保左遷南京太常寺卿旋乞休歸終於家是集所載詩六卷文八卷初刻於天啟五年爲其子永忠及門人王安仁所訂定板久燬此本爲其後人重刊其中如慶成宴代廵贈別諸作本五言長律而襍之古體中題鹿鳴宴圖本七言古詩而列之詞内編次頗爲舛誤且考鹵在諫垣時陳奏頗爲侃直其後三領節鉞能殱叛卒修邊備與中朝權貴相抗多有政績可紀而集中章疏乃無一篇意者尚別有奏議自爲一集乎
</p>
<div class="section" id="title-48"><h2>
	華陽洞藳二十二卷<span class="jiazhu">兩江總督採進本</span>
</h2></div>
<p class="em2">
	明張祥鳶撰祥鳶字道卿別號虚齋金壇人嘉靖己未進士官至雲南府知府是編文十三卷詩九卷祥鳶多與嘉靖七子相徃還而詩能不涉其窠臼然所造則尚未深也
</p>
<div class="section" id="title-49"><h2>
	王奉常集六十九卷<span class="jiazhu">江蘇周厚堉家藏本</span>
</h2></div>
<p class="em2">
	明王世懋撰世懋有却金傳已著錄是集賦詩詞十五卷文五十四卷第五十二卷曰澹思子第五十三卷曰藝圃擷餘第五十四卷曰經子臆解易爻解皆所作襍說筆記附編集内者也世懋名亞於其兄世貞而澹於聲氣持論較世貞爲謹嚴厥後藝苑巵言爲世口實而藝圃擷餘論者乃無異議高明沉潛之別也但天姿學力皆不及世貞故所作未能相抗耳朱彝尊靜志居詩話云敬美才雖不逮哲昆習氣猶未陷溺斯持平之論也
</p>
<div class="section" id="title-50"><h2>
	關洛記游藳二卷<span class="jiazhu">兩淮鹽政採進本</span>
</h2></div>
<p class="em2">
	明王世懋撰是集乃萬曆辛巳世懋官陝西提學副使旋以曇陽子事爲臺諫所彈乃移疾自洛陽東歸時作上卷游記三篇下卷詩七十七首屠隆爲之序亦全作二氏支離語蓋一時士大夫習氣如斯也
</p>
<div class="section" id="title-51"><h2>
	賜閒堂集四十卷<span class="jiazhu">兩淮鹽政採進本</span>
</h2></div>
<p class="em2">
	明申時行撰時行有書經講義會編已著錄是集賦詩共六卷文及襍著共三十四卷其相業無咎無譽詩文亦如其爲人
</p>
<div class="section" id="title-52"><h2>
	王文肅集五十二卷附錄二卷<span class="jiazhu">檢討蕭芝家藏本</span>
</h2></div>
<p class="em2">
	明王錫爵撰錫爵有王文肅奏草已著錄是集爲其孫時敏所編凡襍文十二卷書十八卷奏疏二十二卷附載榮哀錄一卷誌狀碑傳一卷前有申時行序然時行乃序其奏疏非序其全集時敏刋刻之時取以冠編耳時敏跋稱彚集文藳不能十之五六詩藳經年廣搜未能成帙又稱入閣以後叅軍代筆奉有先命不敢混入云
</p>
<div class="section" id="title-53"><h2>
	觀我堂摘藳十二卷<span class="jiazhu">安徽廵撫採進本</span>
</h2></div>
<p class="em2">
	明李材撰材有李見羅書已著錄其學出於姚江而稍變其說遂開止修一派與良知一派並傳然制行頗率意自恣官廵撫時毁叅將署爲書院致激兵變後雲南廵按御史劾其破蠻昌功逮問坐繫十餘年謫戍福建乃仍用廵撫儀從以徃爲當時所怪黄宗羲明儒學案謂其以師道自任不因患難而改不知者謂其不忘開府門靣則失之然師道尊嚴豈在鼓吹張蓋宗羲以姚江一派門戶相同從而爲之曲說耳是集凡大學古本義一卷書問十卷襍著一卷皆其講學之文也
</p>
<div class="section" id="title-54"><h2>
	敬和堂集八卷<span class="jiazhu">浙江廵撫採進本</span>
</h2></div>
<p class="em2">
	明許孚遠撰孚遠字孟中德淸人嘉靖壬戌進士官至兵部左侍郞事迹具明史儒林傳孚遠之學雖出於唐樞然史稱其篤信良知而惡夫援良知以入佛者故與羅汝芳楊起元周汝登斷斷相爭在姚江末派之中最爲篤實馮從吾劉宗周丁元薦傳其所學皆能有所樹立是集前有葉向高序蓋萬曆甲午孚遠爲福建廵撫時所刊毎卷之首尚空其次第未鐫以板心號數計之凡序一卷記一卷襍著一卷書一卷疏二卷公移二卷云
</p>
<div class="section" id="title-55"><h2>
	衛陽集十四卷<span class="jiazhu">直隸總督採進本</span>
</h2></div>
<p class="em2">
	明周世選撰世選字文賢故城人嘉靖壬戌進士官至南京兵部尚書是集以衛陽爲名蓋故城在衛河之陽世選以自號因以名集也世選以風節著文章非所留意然集中章奏如諫穆宗馳馬於禁掖神宗講武於宫中皆不知明之積弱由於朝廷之宴安朝廷之宴安由於諸帝之不知兵事持論殊爲迂闊又姚希孟序謂大學士高拱搆禍華亭將引世選効指臂弗應遂被逐去復引其祭拱文中隠顯參商語以證之然世選出拱之門不受指嗾具見特立之操乃拱旣卒而必特彰其事於祭文是又不如置之不辨之爲厚矣
</p>
<div class="section" id="title-56"><h2>
	海亭集四卷<span class="jiazhu">福建廵撫採進本</span>
</h2></div>
<p class="em2">
	明鄭普撰普字汝德海亭其號也南安人嘉靖壬戌進士官至雲南府知府是集文三卷皆應酬之作詩一卷僅二十餘首亦殊寥寥據王愼中所作墓志謂普精於經學觀集中復林次崖二書亦憑虚理斷之學非原原本本之學也
</p>
<div class="section" id="title-57"><h2>
	覆瓿草六卷<span class="jiazhu">浙江汪汝瑮家藏本</span>
</h2></div>
<p class="em2">
	明林烴撰烴字貞耀閩縣人嘉靖壬戌進士官至南京工部尚書事迹附見明史林瀚傳集首有王穉登序言烴官未踰藩鎮旣告歸幾二十年乃以薦爲太僕俄復請歸與史不合蓋史舉其所終之官穉登所稱則其刻集時官也穉登序極論七子末流之弊而獨稱烴詩爲有道之言然是集爲胡應麟所編應麟故依附七子者集中所錄大抵舊調居多新意殊少仍七子之支派而已
</p>
<div class="section" id="title-58"><h2>
	逍遥園集二十卷<span class="jiazhu">江蘇周厚堉家藏本</span>
</h2></div>
<p class="em2">
	明穆文熙撰文熙有七雄策纂已著錄是集爲南師仲所編凡詩十卷文十卷明史藝文志作逍遥園集十卷疑刋本誤脫二字也
</p>
<div class="section" id="title-59"><h2>
	處實堂集八卷<span class="jiazhu">江蘇周厚堉家藏本</span>
</h2></div>
<p class="em2">
	明張鳯翼撰鳯翼有夢占類考已著錄是編詩四卷文三卷末一卷曰談輅則其筆記也鳯翼才氣亞於其弟獻翼故不似獻翼之狂誕而詞采亦復少遜生平好填詞集中多論傳奇之語千頃堂書目載鳯翼處實堂前集十二卷後集六卷與此本皆不符未喻其故
</p>
<div class="section" id="title-60"><h2>
	文起堂集十卷<span class="jiazhu">兩淮馬裕家藏本</span>
</h2></div>
<p class="em2">
	明張獻翼撰獻翼有讀易紀聞已著錄是集凡賦一卷詩六卷襍文三卷其詩文多參以俳偶蓋獻翼雖頗與李攀龍筆札徃還而與皇甫涍尤契故學其含咀魏晉而未能成家云
</p>
<div class="section" id="title-61"><h2>
	紈綺集一卷<span class="jiazhu">安徽廵撫採進本</span>
</h2></div>
<p class="em2">
	明張獻翼撰乃自錄其早歲所作於文起堂集外别行者也
</p>
<div class="section" id="title-62"><h2>
	狎鷗子摘藳一卷<span class="jiazhu">江西廵撫採進本</span>
</h2></div>
<p class="em2">
	明吳崇節撰崇節有古史要評已著錄此其爲武岡知縣罷歸後所爲文也前有狎鷗亭賦及霞塘八景絶句後則襍文寥寥僅十數篇皆詞意淺薄中有悟蘧生傳詳其詞意乃崇節自謂而其狎鷗亭賦又自稱豫石子隨地易號殆仿元結之例歟
</p>
<div class="section" id="title-63"><h2>
	魯望集十二卷<span class="jiazhu">兩淮馬裕家藏本</span>
</h2></div>
<p class="em2">
	明袁尊尼撰尊尼字魯望吳縣人僉事袠之子嘉靖乙丑進士官至山東提學副使是集純爲七子之體故王世貞序極稱之
</p>
<div class="section" id="title-64"><h2>
	天池草二十六卷<span class="jiazhu">編修吳典家藏本</span>
</h2></div>
<p class="em2">
	明王宏誨撰宏誨字紹傳瓊州安定人嘉靖乙丑進士官至南京禮部尚書宏誨初釋褐時值海瑞廷杖下詔獄力調䕶之張居正當國又嘗作火樹篇春雪歌以諷爲居正所銜蓋亦介特之士也是集文二十卷詩六卷集首載諭祭文及本傳猶古人附錄之例又載其三世誥命已爲破格至以萬曆已丑宏誨爲會試副總裁遂并載是科題名錄則從來編别集者無此變體矣
</p>
<div class="section" id="title-65"><h2>
	謝山存藳十卷<span class="jiazhu">江蘇廵撫採進本</span>
</h2></div>
<p class="em2">
	明陳吾德撰吾德字有齋廣東新會人嘉靖乙丑進士官至浙江按察司僉事吾德傳陳獻章之學居官忤張居正屢遭貶謫其氣節亦錚錚者詩文則直述胷臆而已
</p>
<div class="section" id="title-66"><h2>
	震川文集初本三十二卷<span class="jiazhu">安徽廵撫採進本</span>
</h2></div>
<p class="em2">
	明歸有光撰有光有易經淵旨已著錄是編爲其子子祐子寜所輯前有萬曆三年周詩序所謂崑山本者是也其中漏畧尚多故其曾孫莊又裒輯爲四十卷而有光之文始全相傳子寧改竄父書有光見夢於賈人童姓其事雖不足信而字句之訛舛誠有如莊所指摘者末載行述一篇子祐所作又序畧一篇子寜所作也
</p>
<div class="section" id="title-67"><h2>
	二酉園詩集十二卷文集十四卷續集二十三卷<span class="jiazhu">湖北廵撫採進本</span>
</h2></div>
<p class="em2">
	明陳文燭撰文燭字玉叔沔陽人嘉靖乙丑進士官至南京大理寺卿其詩分八集曰漢陰詩曰廷中詩曰淮上詩曰嵩和詩曰西蜀詩曰東岱詩曰金焦詩曰黄蓬詩陳思育王喬桂皇甫汸袁福徵黄省曾沈明臣李先芳孫斯億任瀚高啟愚熊敦朴陳宗虞曾可耕吳國倫方沆黄一正李維楨屠隆周光鎬十九人序之文曰五岳山人前集五岳山人後集王世貞歸有光汪道昆茅坤序之後總編爲二酉園文集道昆世貞又序之續集則文燭身後其孫之蘧所輯皆文無詩亦無當時名士序惟之蘧自序之又與文燭之壻龍膺各爲一跋而已斯亦生死之際交遊盛衰之驗而文壇標榜其不足盡據可知矣
</p>
<div class="section" id="title-68"><h2>
	楊端潔集<span class="jiazhu">無卷數　江西廵撫採進本</span>
</h2></div>
<p class="em2">
	明楊時喬撰時喬有周易古今文全書已著錄是集爲其子聖踐所編江右之學惟時喬一本程朱故集中大學周易諸序及孔朱二像碑皆力闢心學之誤云
</p>
<div class="section" id="title-69"><h2>
	洪洲類藳四卷<span class="jiazhu">浙江汪啟淑家藏本</span>
</h2></div>
<p class="em2">
	明王圻撰圻有東吳水利考已著錄是集凡詩一卷文三卷乃其提學湖廣時所自編其孫謨又爲重刻圻所著述如續文獻通考三才圖會稗史類編諸書皆篇帙浩繁動至一二百卷雖龎襍割裂利鈍互陳其採輯編排用力亦云勤篤計其平日殆無時不考古研今其於詩文殆以餘事視之故寥寥如此存而不論可矣
</p>
<div class="section" id="title-70"><h2>
	寳善堂藳二卷<span class="jiazhu">兩淮鹽政採進本</span>
</h2></div>
<p class="em2">
	舊本題慶成王宗川撰不著其名考明史晉王棡第四子濟炫封慶成王其子孫襲封者無宗川之名集中孔天允序稱王纂世十葉趙訥跋亦云王祖考安穆王以世次推之宗川蓋即榮懿王慎鍾之號穆文熙詩話稱榮懿王以賢孝稱器質敦厚詩亦有體裁足相證也然明詩綜載有愼鍾夏日登萬佛樓次朱使君韻詩一首而此集中不載則又未詳其故矣
</p>
<div class="section" id="title-71"><h2>
	山居集八卷<span class="jiazhu">浙江范懋柱家天一閣藏本</span>
</h2></div>
<p class="em2">
	明栗應宏撰應宏字道甫長子人嘉靖中舉人屢試不第耕讀太行山中祥符高叔嗣謝病歸應宏徃與訂交叔嗣作紫團山人歌贈之是集即叔嗣所序也集中惟五言近體頗有隠秀之致餘體則自鄶無譏千頃堂書目載是集作六卷疑字之誤又載有太行集十六卷今未見傳本
</p>
<div class="section" id="title-72"><h2>
	吾野漫筆十三卷<span class="jiazhu">浙江廵撫採進本</span>
</h2></div>
<p class="em2">
	明許炯撰炯字吾野新會人嘉靖中舉人是集凡文七卷詩六卷前有自序謂少時不慧從羣兒騎竹馬粘蜻蜓捕鳥雀爲戯未幾病痁忽劇夢一父老出袖中書授之俄墜而覺自是遂能把筆作詩其一卷首篇述戒稱有通元先生過而誨之云云蓋才高而無所師法者故其漫書各篇内謂范仲淹揚雄之流也胥於僭矣蘇洵荀卿之流也鄰於詐矣又謂蘇洵辯姦訾安石也吾以爲洵亦安石之徒云云皆率意一徃不復絜以規矩者也
</p>
<div class="section" id="title-73"><h2>
	俞仲蔚集二十四卷<span class="jiazhu">浙江汪汝瑮家藏本</span>
</h2></div>
<p class="em2">
	明俞允文撰允文初名允執仲蔚其字也崑山人嘉靖中諸生年四十即棄去舉子業一意爲詩明史文苑傳附載王穉登傳中允文與王世貞善故與盧柟李先芳吳維岳區大任世貞目爲廣五子然允文論詩乃深不滿李攀龍特才地差弱終不能與之抗衡耳大抵廣五子中柟最挻出大任次之先芳維岳及允文又其次也
</p>
<div class="section" id="title-74"><h2>
	天隠子遺藳十七卷<span class="jiazhu">浙江廵撫採進本</span>
</h2></div>
<p class="em2">
	明嚴果撰果字毅之震澤人嘉靖時布衣是集詩七卷文十卷首有王思任序云弇州盱衡海内才子俱上贄貢所不能致者會稽徐文長臨川湯若士其鄕則嚴毅之可謂卓然自立之士然其詩文則尚非徐渭湯顯祖之匹
</p>
<div class="section" id="title-75"><h2>
	汪山人集十八卷<span class="jiazhu">浙江孫仰曽家藏本</span>
</h2></div>
<p class="em2">
	明汪少廉撰少廉字古矜休寜人嘉靖中布衣其集第一卷爲賦二卷至十六卷爲詩末二卷爲襍文詩於分體中又各分類名目繁細毎類中又注編年於其下叢碎彌甚所作音節高伉而神理不具徃徃失之蹈襲其邊憤一詩朱彝尊明詩綜獨取之然究不出少陵諸將蹊徑也
</p>
<div class="section" id="title-76"><h2>
	大鄣山人集五十三卷<span class="jiazhu">安徽廵撫採進本</span>
</h2></div>
<p class="em2">
	明吳子玉撰子玉字瑞穀休寜人嘉靖中貢生其文規橅李攀龍集中分體二十皆以某部爲題其叙事志畧說譜等目並出臆造
</p>
<div class="section" id="title-77"><h2>
	何翰林集二十二卷<span class="jiazhu">兩淮鹽政採進本</span>
</h2></div>
<p class="em2">
	明何良俊撰良俊有四友齋叢說已著錄是集乃其詩文襍著並語林之小序亦載焉朱彝尊明詩綜載其有淸森閣集千頃堂書目載良俊淸森閣集無卷數又載其柘湖集二十八卷據集首莫如忠序稱是集二十八卷蓋即所謂柘湖集者此本僅二十二卷目錄亦復殘缺則巳非完書矣良俊在當時頗有文名所作縱横跌宕亦時有六朝遺意而落筆微傷太快殆亦才人輕脫之習歟
</p>
<div class="section" id="title-78"><h2>
	芸暉館藳十三卷<span class="jiazhu">浙江廵撫採進本</span>
</h2></div>
<p class="em2">
	明茅翁積撰翁積字穉延歸安人副使坤之子也豪蕩不覊以任俠自負故所作多文酒醼會之詞是集凡詩十卷文二卷樂府二卷而以行狀墓誌銘小傳附其後
</p>
<div class="section" id="title-79"><h2>
	兎園草六卷<span class="jiazhu">江蘇廵撫採進本</span>
</h2></div>
<p class="em2">
	明曹乾學撰乾學字叔驥太倉人與王世貞爲姻家又與趙宧光輩友善故集中多遊覽酬贈之作其詩不盡落婁東窠臼然邊幅窘束則才地限之也
</p>
<div class="section" id="title-80"><h2>
	黄說仲詩草十八卷<span class="jiazhu">浙江孫仰曾家藏本</span>
</h2></div>
<p class="em2">
	明黄惟楫撰惟楫字說仲天台人其詩多與王世貞區大任等唱酬之作蓋亦沿七子之流波者
</p>
<div class="section" id="title-81"><h2>
	被褐先生藳十七卷<span class="jiazhu">江蘇廵撫採進本</span>
</h2></div>
<p class="em2">
	明華善述撰善述字仲逹無錫人是集惟末一卷爲襍文餘卷皆詩也王世貞爲作序云其詩或并比興而忘之大槩不可爲典要是深不滿之矣
</p>
<div class="section" id="title-82"><h2>
	童子鳴集六卷<span class="jiazhu">浙江汪汝瑮家藏本</span>
</h2></div>
<p class="em2">
	明童佩撰佩字子鳴龍游人世爲書賈佩獨以詩文遊公卿間嘗受業於歸有光其殁也王世貞爲作傳王穉登爲作墓誌蓋亦宋陳起之流也詩格淸越不失古音而時有累句如讀李博士集繞屋梅花然句蓋用沈約詩山櫻紅欲然語以之品梅殊不類又如觀魏知古告身歌高齋試展竹滿牆句上四字下三字邈不相貫他如囊琴挾水流客鬢帯山蒼之類皆失之纖巧公牘無盈案私錢不入囊之類皆失之拙俚川原呈伎倆之類尤失之儇佻舊序稱其閉戶屬草必屢易而後出出則使人彈射其疵徃徃未愜併其藳削之不留一字殊不盡然也
</p>
<div class="section" id="title-83"><h2>
	松韻堂集十二卷<span class="jiazhu">浙江孫仰曾家藏本</span>
</h2></div>
<p class="em2">
	明孫七政撰七政字齊之常熟人與王世貞諸人遊故爲詩亦類七子之體而字句時傷於笨滯
</p>
<div class="section" id="title-84"><h2>
	王世周集二十卷<span class="jiazhu">江蘇廵撫採進本</span>
</h2></div>
<p class="em2">
	明王伯稠撰伯稠字世周崑山人是集卷首有王世貞兄弟序頗相推許然攷其所作似過於標榜
</p>
<div class="section" id="title-85"><h2>
	壯遊編三卷<span class="jiazhu">浙江廵撫採進本</span>
</h2></div>
<p class="em2">
	明王叔承撰叔承初名光胤以字行更字承父晚更字子幻自號崑崙山人吳江人明史文苑傳附載王穉登傳中叔承早棄舉子業縱遊齊魯燕趙又入閩入楚其在鄴下鄭若庸薦之趙康王叔承以王無下士實意賦詩以行有壯心欲别逢知已羞向侯門待晩餐之句又客大學士李春芳家亦以使酒偃蹇謝去史稱其與王錫爵爲布衣交錫爵再召時有建三王並封議者叔承遺書數千言謂當引大義以去就爭不當依違兩端負主恩辜物望其所懷抱亦非當時山人墨客以詩句爲市者比最後從顧養謙於塞上無所成就而歸乃不復出此集即其初入都時作也
</p>
<div class="section" id="title-86"><h2>
	吳越游八卷<span class="jiazhu">浙江孫仰曾家藏本</span>
</h2></div>
<p class="em2">
	明王叔承撰是集前六卷爲詩無錫陳以忠所刻後二卷爲襍文烏程范應期所刻千頃堂書目作十卷與此本不合或字悞歟
</p>
<div class="section" id="title-87"><h2>
	涉江詩選七卷<span class="jiazhu">浙江孫仰曾家藏本</span>
</h2></div>
<p class="em2">
	明潘之恒撰之恒有黄海已著錄之恒初以文詞受知於汪道昆王世貞旣而赴公車不得志渡江厯潯陽武昌從公安袁宏道兄弟游宏道稱其出汪王之門而能不入其蹊徑然當時論者又謂之恒依傍汪王終不能有所解駮宏道徒以其論與巳合而收之迹其生平蓋始終隨人作計者也集本二十卷宏道刪定爲此本凡甲乙集各三卷丙集一卷
</p>
<div class="section" id="title-88"><h2>
	翏翏集四十卷<span class="jiazhu">浙江孫仰曾家藏本</span>
</h2></div>
<p class="em2">
	明俞安期撰安期有唐類函已著錄是集騷一卷賦二卷詩三十七卷襍文一卷安期之名本由依附七子而成故詩亦不出其流派朱彝尊靜志居詩話稱其賦景有餘言情不足如觀翦綵花靑紅碧綠非不爛然即而視之總與根株不相符可謂定評矣
</p>
<div class="section" id="title-89"><h2>
	江山人集七卷<span class="jiazhu">浙江汪汝瑮家藏本</span>
</h2></div>
<p class="em2">
	明江瓘撰瓘有名醫類案已著錄是集凡詩五卷文二卷汪道昆爲作傳稱其少補諸生以病謝舉子業專事吟咏故其詩較勝於文特少嫌薄弱别有武夷游藳游金陵詩二集今皆未見獨此集之末附存其原序二篇而已
</p>
<div class="section" id="title-90"><h2>
	尚元草八卷咏物詩二卷<span class="jiazhu">浙江廵撫採進本</span>
</h2></div>
<p class="em2">
	明姚兗撰兗字叔信號元岳秀水人何三畏爲作小傳稱其少以事繫獄與詩僧同覊因得其詩法蓋其派出自山林故所作終無俗氣王穉登序稱其詩淸眞古淡不事藻繢猶春岫孤霞寒林片月則稍過其實矣
</p>
<div class="section" id="title-91"><h2>
	少嶽集四卷<span class="jiazhu">浙江廵撫採進本</span>
</h2></div>
<p class="em2">
	明項元淇撰元淇字子瞻秀水人以貲爲光祿寺署丞是集乃其弟元汴所刋凡元汴與元淇唱和諸作亦附入焉近體頗妥適古體則力不逮矣
</p>
<div class="section" id="title-92"><h2>
	蛣蜣集八卷<span class="jiazhu">兩淮鹽政採進本</span>
</h2></div>
<p class="em2">
	明鄭若庸撰若庸有類雋已著錄蛣蜣生其所自號因以名集凡文七卷詩一卷其詩與謝榛齊名然材力遜榛之富健文又其餘事矣
</p>
<div class="section" id="title-93"><h2>
	北遊漫藳二卷<span class="jiazhu">兩江總督採進本</span>
</h2></div>
<p class="em2">
	明鄭若庸撰是集爲歙人汪良廸所輯前有王錫爵序稱山人今年已八十違趙而居淸源又已數年故今集中淸源之詩不一而足乃其晩年作也明詩綜載若庸有蛣蜣集不及此藳然所錄諸詩具在茲集蓋蛣蜣集詩止一卷良廸併入此藳耳
</p>
<div class="section" id="title-94"><h2>
	越草一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明沈明臣撰明臣有通州志已著錄明臣屢試不第與山陰徐渭同入胡宗憲幕宗憲逮繫卒於獄賔客星散獨明臣持所作誄詞遍爲訟寃其行誼爲世所重詩則才氣坌漏得之太易此集乃萬曆己卯明臣適鹽官時所作留其藳於錢氏者鹽官地近禦兒故越境也因以越草爲名元日以下數首乃其家居所作以同爲是年之詩故並附錄焉
</p>
<div class="section" id="title-95"><h2>
	豐對樓詩選四十三卷<span class="jiazhu">浙江廵撫採進本</span>
</h2></div>
<p class="em2">
	明沈明臣撰明臣生平所作詩凡七千篇屬其猶子九疇選定爲四百篇今未見傳本是集爲廣陵陳大科所校梓凡爲詩四千四百八十九首較九疇所選增十倍白居易詩尚以所存太富有沙中金屑之憾則不及居易者可知矣
</p>
<div class="section" id="title-96"><h2>
	徐文長集三十卷<span class="jiazhu">兩江總督採進本</span>
</h2></div>
<p class="em2">
	明徐渭撰渭有筆玄要旨已著錄陶望齡作渭小傳載渭嘗自言書第一詩二文三畫四今其書畫流傳者逸氣縱横片楮尺縑人以爲寳其詩欲出入李白李賀之間而才高識僻流爲魔趣選言失雅纎佻居多譬之急管么絃凄淸幽渺足以感蕩心靈而揆以中聲終爲别調觀袁宏道之激賞知其臭味所近矣其文則源出蘇軾頗勝其詩故唐順之茅坤諸人皆相推挹中多代胡宗憲之作進白鹿前後二表尤世所艷稱其代宗憲謝嚴嵩啟云凡人有疾痛癢疴必求免於天地父母然天地能覆載之而不能起於顛擠父母欲保全之而未必如斯委曲伏惟兼德無可並名名且不能報何爲計云云雖身居幕府指蹤惟人然使申謝朝廷更作何語錄之於集豈止白圭之玷乎蓋渭本俊才又受業於季本傳姚江縱恣之派<span class="jiazhu">案渭師季本見明史文苑傳</span>不幸而學問未充聲名太早一爲權貴所知遂侈然不復檢束及乎時移事易侘傺窮愁自知决不見用於時益憤激無聊放言高論不復問古人法度爲何物故其詩遂爲公安一派之先鞭而其文亦爲金人瑞等濫觴之始蘇軾曰非才之難處才之難諒矣渭所著有文長集闕篇櫻桃館集三種鍾瑞先合刻之以成此集又有商氏所刻題曰徐文長三集者亦即此本前有陶望齡袁宏道所作二傳宏道以爲一掃近代蕪穢之習其言太過望齡以爲文長負才性惟不能謹防節目跡其初終蓋有處士之氣其詩與文亦然雖未免瑕纇咸成其爲文長而已是則平心之論也
</p>
<div class="section" id="title-97"><h2>
	徐文長逸藳二十四卷<span class="jiazhu">江蘇周厚堉家藏本</span>
</h2></div>
<p class="em2">
	明徐渭撰此本爲其鄕人張汝霖王思任所同選如末卷所載優人謔吃酸棃偈放鷂圖偈對聯燈謎諸作鄙俚猥襍豈可入之集中鮑照集中載字謎恐非當時舊本未可援以爲例况照詞猶雅不似渭所作摸著無節看著有節兩頭冰冷中間火熱之類也
</p>
<div class="section" id="title-98"><h2>
	朱邦憲集十五卷<span class="jiazhu">江蘇廵撫採進本</span>
</h2></div>
<p class="em2">
	明朱察卿撰察卿上海人福州知府豹之子邦憲其字也爲太學生慷慨任俠與沈明臣王穉登友善集凡詩二百五十四首文一百五十六首即明臣所訂定也
</p>
<div class="section" id="title-99"><h2>
	白陽集<span class="jiazhu">無卷數　江蘇廵撫採進本</span>
</h2></div>
<p class="em2">
	明陳淳撰淳字道復後以字行别字復甫號白陽山人長洲人以諸生援例入北監卒業歸不復就選明史文苑傳附見文徵明傳中淳少從徵明游以書畫擅名爲世寳重詩則寄意而已非其所長是集其五世從孫仁錫所編以同時贈答之篇附之卷末與沈周集合刻之以兩人之詩皆爲畫掩也
</p>
<div class="section" id="title-100"><h2>
	隆池山樵集二卷<span class="jiazhu">浙江孫仰曾家藏本</span>
</h2></div>
<p class="em2">
	明彭年撰年字孔嘉長洲人隆池山樵其號也明史文苑傳附見文徵明傳中年書名亞於徵明然當時鮮有稱其詩者獨王世貞序稱徵明詩以韻勝而年詩以邊幅勝其詞亦頗有抑揚矣又據世貞序稱徵明孫子騑乃年女壻年死後其家取其詩文草鬻於某甲得緡錢以資葬後有永嘉王公者從某甲購得之然已佚其大半其存者僅十之三故此編有詩無文明史藝文志載隆池山樵集三卷與此不合疑刊本偶誤二字爲三云
</p>
<div class="section" id="title-101"><h2>
	止止堂集五卷<span class="jiazhu">浙江孫仰曽家藏本</span>
</h2></div>
<p class="em2">
	明戚繼光撰繼光有練兵實紀已著錄千頃堂書目載繼光止止堂集無卷數又横槊藳三卷愚愚藳一卷今此本横槊藳亦三卷愚愚藳則多一卷篇首總題止止堂集前有萬曆二年工部尚書郭朝賔序而集中有萬曆庚辰紀年在朝賔作序之後蓋又嘗續有増益知虞稷所見愚愚藳一卷乃初刻之本非著錄之誤也繼光有平倭功當時推爲良將詩亦伉健近燕趙之音而襍說中乃多及陰隲果報神怪之事不免偏駁考繼光有登盤山絶頂七律一首格律頗壯今石刻尚存而兩集中皆不收殆作於刻集後歟
</p>
<div class="section" id="title-102"><h2>
	句漏集四卷<span class="jiazhu">浙江范懋柱家天一閣藏本</span>
</h2></div>
<p class="em2">
	明顧起綸撰起綸字更生號元名無錫人官鬰林州州判是集即在鬰林所作前二卷皆游覽詩三四卷名感知篇乃厯叔素所相知者各賦一詩繫以小序凡四十首中間人品亦甚爲襍糅如於趙文華乃稱其雅志豪邁名冠英流序其罪廢事則曰感激罷官去而於方士陶仲文亦以風神端恪㳟誠一至稱之皆不免阿私所好也
</p>
<div class="section" id="title-103"><h2>
	赤城集三卷<span class="jiazhu">浙江范懋柱家天一閣藏本</span>
</h2></div>
<p class="em2">
	明顧起綸撰是集乃萬曆戊寅起綸游赤城所作上卷爲詩六十一首下卷爲游記一篇而以贈答倡和之作間於上下卷之間别爲中卷似别集而非别集似總集而非總集體例頗爲未善然中卷有附錄字知以起綸爲主矣故仍入之别集類焉
</p>
<div class="section" id="title-104"><h2>
	卯洞集四卷<span class="jiazhu">浙江汪汝瑮家藏本</span>
</h2></div>
<p class="em2">
	明徐珊撰珊號三溪餘姚人官辰州府同知卯洞在盤順中里介於楚蜀之交嘉靖間珊以廟工採木於是積其二年中所作公牘襍文爲二卷詩歌爲二卷因以其地名集中有讀高蘇門集詩蓋宗法所在大致不失風格而深微則不及叔嗣也
</p>
<div class="section" id="title-105"><h2>
	傅山人集三卷<span class="jiazhu">浙江范懋柱家天一閣藏本</span>
</h2></div>
<p class="em2">
	明傅汝舟撰汝舟本名舟字虚木號丁戊山人一曰磊老侯官人晩慕仙家服食之術舍鄕井遨遊山水其詩刻意學鄭善夫喜爲荒怪詭譎之語王世貞比之言法華作風語凡多聖少然奇崛處亦頗能獨造特旁門曲徑不入正宗耳
</p>
<div class="section" id="title-106"><h2>
	包參軍集六卷<span class="jiazhu">浙江廵撫採進本</span>
</h2></div>
<p class="em2">
	明包大中撰大中字庸之别號三川寜波人官建陽縣縣丞以嘗預征倭之役故稱曰參軍是集隨事立名曰薄游集曰武夷集曰歸來集曰台雁集各一卷曰東征漫藳二卷然薄游集題卷之一則當有佚卷矣
</p>
<div class="section" id="title-107"><h2>
	滄漚集八卷<span class="jiazhu">江蘇周厚堉家藏本</span>
</h2></div>
<p class="em2">
	明張重華撰重華字虞侯華亭人是編前有張位姜寳二序位序稱其有集百卷先梓八卷寳序稱其文言言欲奇其詩首首欲出塵淸新然大抵拉襍不入格如稱九峯三泖曰九三雖絳守居園池記亦不至於斯矣
</p>
<div class="section" id="title-108"><h2>
	栗齋文集十一卷<span class="jiazhu">安徽廵撫採進本</span>
</h2></div>
<p class="em2">
	明金瑶撰瑶有六爻原意已著錄是集乃其外孫汪從龍所梓文頗有軼宕之致其闡發經義之作大抵空言多而實際少蓋其說易說周禮即多以臆斷云
</p>
<div class="section" id="title-109"><h2>
	檗庵集二卷<span class="jiazhu">編修汪如藻家藏本</span>
</h2></div>
<p class="em2">
	明汪禔撰禔字介夫别號檗庵祁門人江南通志稱所著有家禮砭俗投壺儀節其學蓋深於禮故集中與胡天叙書論王生二書與汪子立書贈葉生新娶序胡氏初堂記新居告祖文奉主還宗子祠文宗法議皆本禮以立言惟卷端上學使者一書猶明代學校之舊習可以不作耳其詩則全作擊壤集體不以聲律論矣
</p>
<div class="section" id="title-110"><h2>
	湛然堂詩藳<span class="jiazhu">無卷數　江西廵撫採進本</span>
</h2></div>
<p class="em2">
	明陳汝瑒撰汝瑒字席珍高安人官廣昌縣知縣其自叙詩註云望五貢薦蓋由貢生起家也是集爲其子邦綸屬陳起元所選定格意頗爲平實然不足自名一家
</p>
<div class="section" id="title-111"><h2>
	龜川詩集四卷<span class="jiazhu">江西廵撫採進本</span>
</h2></div>
<p class="em2">
	明董緒撰緒字禹方樂安人少從鄒守益聶豹游講良知之學故其詩不求工於聲律以理趣爲主蓋濂洛風雅之流派也其子刑部尚書裕初刻於東莞歲久板漶其裔孫又爲重刻然此本亦字多殘缺殆難卒讀據其目錄尚有附錄誌狀之屬亦佚之矣
</p>
<div class="section" id="title-112"><h2>
	田子藝集二十一卷<span class="jiazhu">浙江汪汝瑮家藏本</span>
</h2></div>
<p class="em2">
	明田藝蘅撰藝蘅有大明同文集已著錄此集文選詩選十八卷乃其爲諸生時所刊北觀初稿二稿三卷則歲貢入京廷試時所作藝蘅在嘉隆之間猶爲博洽而詩格頗嫌冗漫
</p>
<div class="section" id="title-113"><h2>
	方建元詩集十二卷續集一卷<span class="jiazhu">浙江孫仰曾家藏本</span>
</h2></div>
<p class="em2">
	明方于魯撰于魯有方氏墨譜已著錄是編前集以各體分編總名佳日樓集續集僅詩二十九首文一首題曰師心草則其子嘉樹所續刻也于魯初以製墨名後與汪道昆唱和遂招入豐干社中然世終稱其墨也
</p>
<div class="section" id="title-114"><h2>
	石西集八卷附崇禮堂詩一卷<span class="jiazhu">編修汪如藻家藏本</span>
</h2></div>
<p class="em2">
	明汪子祐撰子祐字受夫别號石西石門人性喜爲詩自二十歲至七十歲皆編年爲集後其元孫宗豫蒐輯遺藳屬汪懋麟等定爲是編凡詩六卷賦一卷文一卷後附崇禮堂詩一卷則崇豫父伯薦之作伯薦字士倩崇禎戊辰恩貢生
</p>
<div class="section" id="title-115"><h2>
	石盂集十七卷<span class="jiazhu">兩江總督採進本</span>
</h2></div>
<p class="em2">
	明汪坦撰坦字仲安號識環鄞縣人是集爲其子長文所刋凡詩賦十卷襍文七卷前有屠隆序稱其詩自三百篇騷選漢魏六朝唐宋文自左馬班楊崔蔡韓柳蘇王諸體靡所不詣然核其所作不出七子之體
</p>
<div class="section" id="title-116"><h2>
	石門詩集一卷<span class="jiazhu">福建廵撫採進本</span>
</h2></div>
<p class="em2">
	一名霞居集明高濲撰濲字宗吕號石門又號髯仙侯官人朱彝尊靜志居詩話云少谷鄭善夫居鼇峯北從之遊者九人鄕黨目爲十才子濲居首傅汝舟次之今卷首林向哲序稱其峻而不刻淸而不矯亦非虚語然竟以爲與少谷相伯仲則溢美矣濲詩向未付梓流傳俱屬鈔本明詩綜載其岳陽樓一詩有殘雨數聲衡岳曉句今檢原集數聲實作數峯較聲字爲工考徐熥晉安風雅所載亦同蓋詩綜刊本偶誤耳
</p>
<div class="section" id="title-117"><h2>
	東厓遺集三卷<span class="jiazhu">浙江汪汝瑮家藏本</span>
</h2></div>
<p class="em2">
	明王襞撰襞字宗順自號天南逸叟泰州安豐場人是集其門人林訥所輯上卷爲像贊墓圖年譜語錄及同時贈答襍文下卷爲所作詩賦附載行狀銘誌祭文世系門人姓氏刋集始末襞少從其父王艮至會稽傳王守仁之學沈桐贈之詩云念子賢者後至理早已融臂彼三世醫指授寜無從蓋其父子皆刻意講學非以文章爲事者朱彝尊靜志居詩話謂襞詩如一室風過雨三更月到窻好雨應宜早秋花不恨遲坐雨新亭曉聞潮落月時老擕杖履歸山谷閒看兒孫種水田等句亦有活脫之趣然終非專門也
</p>
<div class="section" id="title-118"><h2>
	僦寮集一卷<span class="jiazhu">浙江廵撫採進本</span>
</h2></div>
<p class="em2">
	舊本題古杭月堂宗賢撰不著時代考之志乘亦不載其名氏據其題名似乎衲子故所與唱和者亦衲子爲多集中有和沈石田鵲橋仙詞知爲正嘉間人也詩筆淸矌頗近自然特邊幅少狹不免傷於寒瘦
</p>
<div class="section" id="title-119"><h2>
	松菊堂集二十四卷<span class="jiazhu">浙江孫仰曾家藏本</span>
</h2></div>
<p class="em2">
	明孫鏊撰鏊字端峯餘姚人江西廵撫燧之孫工部尚書陞之子也官上林苑丞是集凡詩二十卷襍文四卷詩句清雋不入前後七子之派文則不免於平衍鏊晩歸燭湖於宅東搆漆園居之作漆園供事别傳如滕六司農玉羽仙翁食苹仙子秦大夫淸修子姑射仙諸傳皆以文爲戲之筆也
</p>
<div class="section" id="title-120"><h2>
	鄭京兆集十二卷外集二卷<span class="jiazhu">浙江廵撫採進本</span>
</h2></div>
<p class="em2">
	明鄭心材撰心材字敬仲號思泉海鹽人刑部尚書曉之孫光祿寺少卿履淳之子以廕生官至應天府治中是集爲其壻項臯謨所校凡詩文襍著十二卷其外集二卷則附錄墓碑行實之類也考其子端允所作行實中稱所著文集以外有昭明文選鈔唐人列傳見聞紀鈔三書今本唐人列傳乃編在第六卷其外集别題曰葬錄與目錄不相應蓋隨意編次故無體例也心材老於場屋必欲一第而卒不可得年五十始就銓平生精銳之氣已消磨時文中詩古文特偶試爲之耳
</p>
<div class="section" id="title-121"><h2>
	冬谿集二卷<span class="jiazhu">浙江廵撫採進本</span>
</h2></div>
<p class="em2">
	明釋方澤撰方澤字雲望號冬谿嘉善人秀水精嚴寺僧也明詩選本載方澤詩俱作冬谿内外集据此本實作冬谿外内集上卷爲外集下卷爲内集以詩爲外以文爲内蓋詩多涉文字而文皆關禪義故其下卷之詩亦不謂之詩而謂之偈則其外内之義即程氏之外學内學作内外者誤也集中文筆觕率不出方丈語錄之格詩稍近雅而亦不工
</p>
<div class="section" id="title-122"><h2>
	徐花潭集二卷<span class="jiazhu">浙江廵撫採進本</span>
</h2></div>
<p class="em2">
	明嘉靖中朝鮮生員徐敬德撰敬德貧居講學年五十六其國提學金安國以遺逸薦授奉參力辭不就居於花潭因以爲號是集襍文襍詩共二卷其文中原理氣一篇末有附記稱曰先生鬼神生死論一篇末亦有附記稱以上四篇皆先生病亟時作詩中次申企齋韻一首附錄原作稱企齋贈先生詩蓋其門人所編也敬德之學一以宋儒爲宗而尤究心於周子太極圖說邵子皇極經世集中襍著皆發揮二書之旨其送沈教授序全然邵子之學也其論䘮制疏答朴枝華書亦頗究心禮制蓋東士之務正學者詩則强爲擊壤集派又多襍其國方音如所謂窮秋盛節换木落天地瘦體近郊島者不多見也他如無弦琴銘不用其弦用其弦弦律外宫商吾得其天非樂之以音樂其音音非聽之以耳聽之以心彼哉子期盍耳吾琴稍得蘇黄意者亦偶一遇之然朝鮮文士大抵以吟詠聞於上國其卓然傳濓洛關閩之說以教其鄕者自敬德始亦可謂豪傑之士矣故詩文雖不入格特存其目以表其人焉
</p> 



</div></body></html>