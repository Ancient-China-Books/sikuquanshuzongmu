<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百二·子部十二（農家類·農家類存目）</title></head><body><div id="text">

<p>
<strong>欽定四庫全書總目卷一百二</strong>
</p>
<div class="section" id="title-0"><h1>
	子部十二
</h1><hr/></div>
<div class="section" id="title-1"><h2>
	農家類
</h2></div>
<p class="em2">
	農家條目至爲蕪襍諸家著錄大抵輾轉旁牽因耕而及相牛經因相牛經及相馬經相鶴經鷹經蟹錄至於相貝經而香譜錢譜相隨入矣因五穀而及圃史因圃史而及竹譜荔支譜橘譜至於梅譜菊譜而唐昌玉蘂辨證揚州瓊花譜相隨入矣因蠶桑而及茶經因茶經及酒史糖霜譜至於疏食譜而易牙遺意飲膳正要相隨入矣觸類蔓延將因四民月令而及算術天文因田家五行而及風角鳥占因救荒本草而及素問靈樞乎今逐類汰除惟存本業用以見重農貴粟其道至大其義至深庶幾不失豳風無逸之初旨茶事一類與農家稍近然龍團鳳餅之製銀匙玉盌之華終非耕織者所事今亦別入譜錄類明不以末先本也
</p>
<div class="section" id="title-2"><h2>
	齊民要術十卷<span class="jiazhu">浙江巡撫採進本</span>
</h2></div>
<p class="em2">
	後魏賈思勰撰思勰始末未詳惟知其官爲高平太守而已自序稱起自耕農終於醯醢資生之樂靡不畢書凡九十二篇今本乃終於五穀果蓏非中國物者自序又稱商賈之事闕而不錄今本貨殖一篇乃列於第六十二莫知其義中第三十篇爲襍說而卷端又列襍記數條不入篇數一名再見於例殊乖其詞亦鄙俗不類疑後人所竄入然陳振孫書錄解題稱其治生之道不仕則農爲名言正見於卷端襍說中則宋本已有之矣思勰序不言作注亦不云有音今本句下之注有似自作然多引及顔師古者考文獻通考載李燾孫氏齊民要術音義解釋序曰賈思勰著此書專主民事又旁摭異聞多可觀在農家最嶢然出其類奇字錯見往往艱讀今運使秘丞孫公爲之音義解釋畧備其正名小物蓋與揚雄郭璞相上下不但借助於思勰也則今本之注蓋孫氏之書特宋藝文志不著錄其名不可考耳董穀碧里襍存以注中一石當今二斗七升之文疑其與魏時長安童謡百升飛上天句不合<span class="jiazhu">案斛律光齊人非魏人此語殊誤</span>蓋未知註非思勰作也錢曾讀書敏求記云嘉靖甲申刻齊民要術於湖湘首卷簡端周書曰云云原係細書夾註今刊作大字毛晉津逮秘書亦然今以第二篇至六十篇之例推之其說良是蓋唐以前書文詞古奥校勘者不盡能通輾轉訛脫因而訛異固亦事所恒有矣
</p>
<div class="section" id="title-3"><h2>
	農書三卷附蠶書一卷<span class="jiazhu">江蘇巡撫採進本</span>
</h2></div>
<p class="em2">
	此書影宋抄木題曰陳旉撰宋史藝文志亦同陳振孫書錄解題作西山隱居全眞子陳雱撰未詳何人永樂大典所載則作陳敷考漢郊祀歌朱明旉與顔師古注曰旉古敷字永樂大典蓋改古文從今文陳氏作雱則字形相似而誤也首有自序佚其前二頁末有洪興祖後序及旉自跋興祖序稱山西陳居士於六經諸子百家之書釋老氏黃帝神農氏之學貫穿出入往往成誦下至術數小道亦精其能平生讀書不求仕進所至即種藥治圃以自給又稱其紹興己巳年七十四則南北宋間處士也自跋稱此書成於紹興十九年眞州雖曾刊行而當時傳者失其眞首尾顚倒意義不貫者甚多又爲或人不曉旨趣妄自刪改徒事絺章繪句而理致乖越故取家藏副本繕寫成帙以待當世之君子採取以獻於上則興祖所刊之本有所點竄旉蓋不以爲然其自序又稱此書非騰口空言誇張盗名如齊民要術四時纂要迂疎不適用之比其自命殊高今觀其書上卷泛言農事中卷論養牛下卷論養蠶大抵泛陳大要引經史以證明之虛論多而實事少殊不及齊民要術之典核詳明遽詆前人殊不自量然所言亦頗有入理者宋入舊帙久無刊本姑存備一家可也未有蠶書一卷宋秦湛撰湛字處度高郵人秦觀之子所言蠶事頗詳宋志與旉書各著錄不知何人綴旉書後合爲一編其說與旉書下篇可以互相補苴今亦仍並錄之焉
</p>
<div class="section" id="title-4"><h2>
	農桑輯要七卷<span class="jiazhu">永樂大典本</span>
</h2></div>
<p class="em2">
	元世祖時官撰頒行本也前有至元十年翰林學士王磐序稱詔立大司農司不治他事專以勸課農桑爲務行之五六年功效大著農司諸公又慮夫播植之宜蠶繰之節未得其術於是徧求古今農家之書刪其繁重摭其切要纂成一書鏤爲板本進呈將以頒布天下云云案元史司農司設於至元七年分布勸農官巡行郡邑察舉農事成否達於戶部以殿最牧民長官史又稱世祖即位之初首詔天下崇本抑末於是頒農桑輯要之書於民均與王磐所言合惟至元七年至十年不足五六年之數磐蓋據建議設官之始約略言之耳焦竑國史經籍志錢曾讀書敏求記皆作七卷永樂大典所載僅有二卷蓋編纂者所合併非有闕佚永樂大典又載有至順三年印行萬部官牒蘇天爵元文類又載有蔡文淵序一篇稱延祐元年仁宗特命刊板於江浙行省明宗文宗復申命頒布蓋有元一代以是書爲經國要務也書凡分典訓耕墾播種栽桑養蠶瓜菜果實竹木藥草孶畜十門大致以齊民要術爲藍木芟除其浮文瑣事而襍採他書以附益之詳而不蕪簡而有要於農家之中最爲善本當時著爲功令亦非漫然矣
</p>
<div class="section" id="title-5"><h2>
	農桑衣食撮要二卷<span class="jiazhu">永樂大典本</span>
</h2></div>
<p class="em2">
	元魯明善撰明善元史無傳其始末未詳此本有其幕僚導江張㮚序一篇稱明善威烏爾人<span class="jiazhu">舊作畏吾兒今依元國語解改正</span>以父字魯爲氏名鐵柱以字行於延祐甲寅出監壽郡始撰是書且鋟諸梓又有明善自序則稱明憲紀之任取所藏農桑撮要刊之學官末署至順元年六月蓋自壽陽刊板之後閱十有七年而重付剞劂者也考豳風所紀皆陳物候夏小正所記亦多切田功古來四民月令四時纂要諸書蓋其遺意而今多不傳至元中頒行農桑輯要於耕種樹畜之法言之頗詳而嵗用襍事僅列爲卷末一篇未爲賅備明善此書分十二月令件繫條別簡明易曉使種藝歛藏之節開卷了然蓋以陰補農桑輯要所未備亦可謂留心民事講求實用者矣
</p>
<div class="section" id="title-6"><h2>
	農書二十二卷<span class="jiazhu">永樂大典本</span>
</h2></div>
<p class="em2">
	元王禎撰禎字伯善東平人官豐城縣尹文淵閣書目曰王禎農書一部十冊讀書敏求記曰農桑通訣六穀譜四農器圖譜十二總名曰農書永樂大典所載併爲八卷割裂綴合已非其舊今依原序條目以類區分編爲二十二卷其書典贍而有法蓋賈思勰齊民要術之流圖譜中所載水器尤於實用有禆又每圖之末必系以銘贊詩賦亦風雅可誦今外間所有王禎農務集即從是書摘抄者也唐中和節所進農書世無傳本宋人農書惟陳旉所作存元人農書存於今者三本農桑輯要農桑衣食撮要二書一辨物產一明時令皆取其通俗易行惟禎此書引據賅洽文章爾雅繪畫亦皆工緻可謂華實兼資明人刊本舛訛漏落疑誤宏多諸圖尤失其眞永樂大典所載猶元時舊本今據以繕寫校勘以還其舊觀焉
</p>
<div class="section" id="title-7"><h2>
	救荒本草二卷<span class="jiazhu">兩淮鹽政採進本</span>
</h2></div>
<p class="em2">
	明周王橚撰橚太祖第五子洪武十一年封十四年就藩開封建文中廢徒雲南永樂初復爵洪熙元年薨諡曰定明史本傳稱橚好學能詞賦以國土夷曠庶草蕃廡考核其可佐饑饉者四百餘種繪圖上之即此書也李時珍本草綱目以此書及普濟方俱云洪武初周憲王著考憲王有燉於仁宗初始嗣封其說殊誤是編爲嘉靖乙卯陸東所重刊每卷又分爲前後共成四卷其見諸舊本草者一百三十八種新增者二百七十六種皆詳核可據前有東序亦稱周憲王著蓋當時以親藩貴重刊書皆不題名故輾轉傳訛有所不免今特爲紏正焉
</p>
<div class="section" id="title-8"><h2>
	農政全書六十卷<span class="jiazhu">兵部侍郎紀昀家藏本</span>
</h2></div>
<p class="em2">
	明徐光啟撰光啟有詩經六帖已著錄是編總括農家諸書裒爲一集凡農本三卷皆經史百家有關民事之言而終以明代重農之典次田制二卷一爲井田一爲厯代之制次農事六卷自營制開墾以及授時占候無不具載次水利九卷備錄南北形勢兼及灌漑器用諸圖譜後六卷則爲泰西水法考明史光啟本傳光啟從西洋人利瑪竇學天文曆算火器盡其術崇禎元年又與西洋人龍華民鄧玉函羅雅谷等同修新法曆書故能得其一切捷巧之術筆之書也次爲農器四卷皆詳繪圖譜與王禎之書相出入次爲樹藝六卷分穀蓏蔬果四子目次爲蠶桑四卷又蠶桑廣類二卷廣類者木棉蔴苧之屬也次爲種植四卷皆樹木之法次爲牧養一卷兼及養魚養蜂諸細事次爲製造一卷皆常需之食品次爲荒政十八卷前三卷爲備荒中十四卷爲救荒本草末一卷爲野莱譜亦類附焉其書本未咸該常變有備蓋合時令農圃水利荒政數大端條而貫之滙歸於一雖采自諸書而較諸書各舉一偏者特爲完備明史稱光啟編修兵機屯田鹽筴水利諸書又稱其負經濟才有志用世於此書亦略見一斑矣
</p>
<div class="section" id="title-9"><h2>
	泰西水法六卷<span class="jiazhu">兩江總督採進本</span>
</h2></div>
<p class="em2">
	明萬曆壬子西洋熊三拔撰是書皆記取水蓄水之法一卷曰龍尾車用挈江河之水二卷曰玉衡車附以專筩車曰恒升車附以雙升車用挈井泉之水三卷曰水庫記用蓄雨雪之水四卷曰水法附餘皆尋泉作井之法而附以療病之水五卷曰水法或問備言水性六卷則諸器之圖式也西洋之學以測量步算爲苐一而奇器次之奇器之中水法尤切於民用視他器之徒矜工巧爲耳目之玩者又殊固講水利者所必資也四卷之末有附記云此外測量水地度形勢高下以決排江河蓄洩湖淀别爲一法或於江湖河海之中欲作橋梁城垣宫室永不圯壞別爲一法或於百里之遠疏引源泉附流灌注入於國城分枝析脉任意取用别爲一法皆别有備論兹者專言取水未暇多及云云則其法尚有全書今未之見也
</p>
<div class="section" id="title-10"><h2>
	野菜博錄四卷<span class="jiazhu">浙江鮑士恭家藏本</span>
</h2></div>
<p class="em2">
	明鮑山撰山字元則號在齋婺源人嘗入黃山築室白龍潭上七年備嘗野蔬諸味因次其品彚别其性味詳其調製著爲是編分草部二卷木部一卷草部葉可食者自大藍至秋角苗一百四十二種木部葉可食者自茶樹柯至藩籬枝五十九種花可食者自臘梅至欛齒五種實可食者自靑舍子條至野葡萄二十五種花實可食者槐樹欒華木房木三種葉實可食者杏樹至石榴十九種花葉實俱可食者松樹至旁其五種葉皮實俱可食者榆錢至老兒樹四種並圖繪其形以備荒嵗蓋明之末造饑饉相仍山作此書亦仁者之用心乎自序記所得凡四百數十種而是編所載僅二百六十二種蓋又有所去取歟所錄廣於王磐野菜譜較周定王救荒本草亦互有出入木饑金穰理可先知堯水湯旱數亦莫遁有備無患不厭周詳苟其有益於民命則王道不廢焉書雖淺近要亦荒政之一端也
</p>
<div class="section" id="title-11"><h2>
	欽定授時通考七十八卷
</h2></div>
<p class="em2">
	乾隆二年奉勅撰乾隆七年進呈欽定御製序文頒行凡八門曰天時分四子目明耕耘收穫之節也曰土宜分六子目盡高下燥濕之利也曰穀種凡丸子目別物性也曰功作分十子目盡人力也曰勸課分九子目重農之政也曰蓄聚分四子目備荒之制也曰農餘分五子目種植畜養之事也曰蠶桑分十子目簇箔織絍之法也天時冠以總論餘七門各冠以彚考而詔諭御製詩文並隨類恭錄焉昔周公作書以無逸爲永年之本而所謂無逸在先知稼穡之艱難故重農貴粟治天下之本也管子呂覽所陳種植之法並文句典奥與其他篇不類蓋古者必有專書故諸子得引之今已佚不可見矣劉向七略綜别九流以農家自爲一類其書亦無一存今所傳者以賈思勰齊民要術爲最古而名物訓詁通儒或不盡解無論耕夫織婦也沿而作者不可殫數惟王禎徐光啟書爲最著而疎漏冗雜亦不免焉我皇上御極之次年即深維堯典授時之義虞廷命稷之心特詔刪纂諸書編爲此帙準今酌古務期於實用有裨又詳考舊章臚陳政典不僅以自生自息聽之閭閻尤見軫念民依之至意非徒農家言矣
</p>
<p class="em2">
	右農家類十部一百九十五卷皆文淵閣著錄
</p>
<div class="section" id="title-12"><h2>
	農家類存目
</h2></div>
<div class="section" id="title-13"><h2>
	耒耜經一卷<span class="jiazhu">内府藏本</span>
</h2></div>
<p class="em2">
	唐陸龜蒙撰龜蒙字魯望吳江人事迹具唐書隱逸傳是編記犂製特詳犂與耒耜今古異名也次及鑱因又及爬與礰礋而以磟碡終焉叙述古雅其詞有足觀者舊載笠澤樷書中故唐宋藝文志皆不載陳振孫書錄解題始自出一條意宋末乃别行也
</p>
<div class="section" id="title-14"><h2>
	耕織圖詩<span class="jiazhu">無卷數　浙江巡撫採進本</span>
</h2></div>
<p class="em2">
	宋樓璹撰璹鄞縣人鑰之伯父也文獻通考載是書引陳氏之言曰於潛令鄞樓璹玉撰今檢永樂大典所載陳振孫書錄解題乃作於潛令鄞樓璹壽玉撰是壽玉乃璹之字刊通考者誤落一壽字也此本後有嘉定庚午璹孫洪跋又有作霖跋不著其姓謂公孫洪跋語未載公名引樓鑰後序及宋濂題耕織圖後以證此書爲璹所作蓋作霖併未見通考耳璹原書凡耕圖二十一織圖二十四各係以詩今内府所藏畫本尚在業經御題勒石此本僅存詩三十五首不載其圖蓋非原本矣
</p>
<div class="section" id="title-15"><h2>
	經世民事錄十二卷<span class="jiazhu">浙江范懋柱家天一閣藏本</span>
</h2></div>
<p class="em2">
	明桂萼編萼有桂文襄奏議已著錄是書乃萼爲武康知縣時按明大統厯所載逐月節氣各註事宜刊布曉諭故每卷之首皆稱湖州府武康縣據本縣陰陽呈某時爲某節當奉時令施行云云後嘉靖七年蔣瑜知鄱陽縣萼以是本授之瑜遂重刊以行其中每月貫以月令全文一段與民事無關且居靑陽左个云云與明制亦絶不相合也
</p>
<div class="section" id="title-16"><h2>
	野菜譜一卷<span class="jiazhu">兩江總督採進本</span>
</h2></div>
<p class="em2">
	舊本題高郵王磐鴻漸撰磐明正德嘉靖間人嘗誦詠老人燈詩以譏李夢陽者非元之王磐也前有存白山人序不著年月姓名辨其私印微似季官二字不知爲何許人所記野菜凡六十種題下有注注後繫以詩歌又各繪圖於其下其詩歌多寓規戒似謡似諺頗古質可誦然所收錄不及鮑山書之賅博也
</p>
<div class="section" id="title-17"><h2>
	農說一卷<span class="jiazhu">浙江鮑士恭家藏本</span>
</h2></div>
<p class="em2">
	明馬一龍撰一龍字負圖溧陽人嘉靖丁未進士官至國子監司業自序謂農不知道知道者又不明農故天下不務此業而他圖賈入之利閒閻之間力倍而功不半十室九空知道者之所深憂因就田廬作農說一章逐條自爲之註文頗簡略
</p>
<div class="section" id="title-18"><h2>
	别本農政全書四十六卷<span class="jiazhu">山東巡撫採進本</span>
</h2></div>
<p class="em2">
	明徐光啟撰陳子龍刪補子龍有詩間略已著錄初光啟作農政全書凡六十卷光啟没後子龍得本於其孫爾爵與張國維方岳貢共刋之旣而病其稍冗乃重定此本子龍所作凡例有曰文定所集雜採衆家兼出獨見有得即書非有條貫故有略而未詳者有重複而未及刪定者中丞公屬子龍以潤飾以友人謝廷正張密皆博雅多識使任旁搜覆校之役而子龍總其大端大約刪者十之三增者十之二其評點俱仍舊觀恐有深意不敢臆易云云所謂文定者光啟之諡所謂中丞公者即國維也今原書有刋板而此木乃出傳鈔併其評點失之核其體例較原書頗爲淸整然農圃之事本爲瑣屑不必遽厭其詳而所資在於實用亦不必以考核典故爲優劣故今仍錄原書而此本則附存其目漹
</p>
<div class="section" id="title-19"><h2>
	沈氏農書一卷<span class="jiazhu">編修程晉芳家藏本</span>
</h2></div>
<p class="em2">
	案此編爲桐鄉張履祥所刊稱漣川沈氏撰不知沈氏爲誰也其書成於崇禎末履祥以其有益於農事因重爲校定具列藝穀栽桑育蠶畜牧諸法而首載月令以辨趨事赴功之宜沈氏爲湖州人故所述皆吳中土宜與陳旉王禎諸本互有出入近時朱坤已刻入楊園全書中曹溶學海類編亦備載之云
</p>
<div class="section" id="title-20"><h2>
	梭山農譜三卷<span class="jiazhu">江西巡撫採進本</span>
</h2></div>
<p class="em2">
	國朝劉應棠撰應棠字又許奉新人梭山其所居地也其書分耕耘穫三卷詳其器與其事而每條綴以贊詞每卷又各有小序詞多借題抒憤不盡切於農事也
</p>
<div class="section" id="title-21"><h2>
	豳風廣義三卷<span class="jiazhu">江西巡撫採進本</span>
</h2></div>
<p class="em2">
	國朝楊屾撰屾字雙山西安人其書述樹桑養蠶織絍之法備繪諸圖詳說其制而雞豚畜字之法亦附見焉考蠶月條桑豳風所述則其地非不可蠶桑而近代其法久廢故貧民恒以無衣爲虞屾之所述蓋秦民之切務近時頗解織絍故所作之帛世稱秦紗俗曰繭子四方往往有之或亦講求之力歟
</p>
<p class="em2">
	右農家類九部六十八卷<span class="jiazhu">内一部無卷數</span>皆附存目
</p> 



</div></body></html>