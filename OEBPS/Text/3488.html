<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷七十三·史部二十九（地理類存目二）</title></head><body><div id="text">

<p>
<strong>欽定四庫全書總目卷七十三</strong>
</p>
<div class="section" id="title-0"><h1>
	史部二十九
</h1><hr/></div>
<div class="section" id="title-1"><h2>
	地理類存目二
</h2></div>
<div class="section" id="title-2"><h2>
	成化山西志十六卷<span class="jiazhu">兩淮鹽政採進本</span>
</h2></div>
<p class="em2">
	不著撰人名氏考國朝雍正甲寅宜興儲大文所纂山西志云舊志成於成化甲午督學僉事胡謐創修則此本爲胡謐所撰矣其後有嘉靖周斯盛志萬曆李維禎志皆本此志而增修者也謐四川馬湖沐川長官司人永樂辛丑進士見太學題名碑修志之時距其登第之歲已五十四年矣
</p>
<div class="section" id="title-3"><h2>
	寜波府簡要志五卷<span class="jiazhu">兩淮馬裕家藏本</span>
</h2></div>
<p class="em2">
	明黄潤玉撰潤玉有四明文獻錄已著錄是編以舊志太冗乃刪除繁贅定爲是編體例簡潔亦康海武功志之亞然武功志藝文散入各類中此則僅存其篇題而文皆不錄則欲矯志乘濫載之失而未免太簡矣
</p>
<div class="section" id="title-4"><h2>
	成化杭州府志六十三卷<span class="jiazhu">浙江范懋柱家天一閣藏本</span>
</h2></div>
<p class="em2">
	明夏時正撰時正字季爵仁和人正綂乙丑進士官至大理寺卿是書成於成化乙未因洪武中徐一䕫志及永樂景㤗續志增修分封畛山川公署風土學校水利軍政詔赦䘏政壇廟名宦科貢人物墳墓寺觀書籍碑碣紀遺十八門所收頗冗濫如載凌雲翰嘲析産小詞之類皆非地志之體其凡例稱引用諸書皆簡節全文或因而足以己意故皆不著所出其大畧可睹矣
</p>
<div class="section" id="title-5"><h2>
	建陽縣志四卷雜誌三卷續志一卷<span class="jiazhu">兩淮馬裕家藏本</span>
</h2></div>
<p class="em2">
	明黄璿撰璿建陽人是書成於景㤗庚午卷首於輿圖之外增以先賢畫像十二傳刻失眞殆可不必雜誌三卷亦璿所作而題曰知非子黄景衡集景衡即璿之字見前志劉章目錄序中蓋其書乃修志之餘摭拾佚事自同於小說家流故署其號也續志一卷乃弘治甲子邑人袁銛所撰名繼前志實則體例各殊
</p>
<div class="section" id="title-6"><h2>
	毘陵志四十卷<span class="jiazhu">江蘇廵撫採進本</span>
</h2></div>
<p class="em2">
	明王㒜撰㒜字廷貴武進人景㤗辛未進士官至南京吏部尚書諡文肅是編體例頗詳整惟齊高梁武雖從斯郡發祥然奄有江東各存國史修郡志者但可載其軼聞舊蹟以備考徵乃於人物之首冠以二帝附以諸王揆以斷限之法於義爲濫蓋輿記務侈土風而不知著書各有體例也
</p>
<div class="section" id="title-7"><h2>
	中都志十卷<span class="jiazhu">浙江范懋柱家天一閣藏本</span>
</h2></div>
<p class="em2">
	明柳瑛撰瑛字廷玉臨淮人天順丁丑進士官至河南按察使僉事初明太祖吳元年改濠州爲臨濠府洪武三年改爲中立府定爲中都立宗社建宫室七年又改爲鳯陽此志不曰鳯陽而曰中都用太祖制也其書成於成化丁未體例龎雜最爲冗濫
</p>
<div class="section" id="title-8"><h2>
	金華府志三十卷<span class="jiazhu">兩淮馬裕家藏本</span>
</h2></div>
<p class="em2">
	不著撰人名氏前列成化庚子啇輅序稱爲知府周宗智撰而志中乃載及隆萬時事豈後來又因宗智之本益以近事耶宗智大冶人天順庚辰進士
</p>
<div class="section" id="title-9"><h2>
	赤城新志二十三卷<span class="jiazhu">浙江范懋柱家天一閣藏本</span>
</h2></div>
<p class="em2">
	明謝鐸撰鐸有赤城論諫錄已著錄台州自嘉定以後建置沿革宋陳耆卿志巳具鐸因其體例續輯此編時台州巳陞爲府又析黄巖爲太平縣故鐸爲太平人云
</p>
<div class="section" id="title-10"><h2>
	弘治八閩通志八十七卷<span class="jiazhu">兩淮鹽政採進本</span>
</h2></div>
<p class="em2">
	明黄仲昭撰仲昭名潛以字行成化丙戌進士官至江西提學僉事事蹟具明史本傳其書於輿記之中較爲詳整然以戶口水利列之食貨門中則牽强不倫亦創例之未協者也
</p>
<div class="section" id="title-11"><h2>
	嘉興府志三十二卷<span class="jiazhu">兩淮馬裕家藏本</span>
</h2></div>
<p class="em2">
	明柳琰撰琰儀眞人成化丙戌進士官嘉興府知府是編成於弘治壬子以府與所屬七縣各爲一志其例皆分二十一門序述參差詳畧失當殊未見體要
</p>
<div class="section" id="title-12"><h2>
	弘治湖州府志二十四卷<span class="jiazhu">兩淮鹽政採進本</span>
</h2></div>
<p class="em2">
	明王珣撰珣曹縣人成化已丑進士官至右副都御史廵撫寜夏是志乃弘治辛亥珣官湖州知府時所重修初宋談鑰嘗輯吳興志而文頗蕪陋明景㤗間訓導陳碩乃因談志續爲一編成化甲午知府九江勞鉞又令郡人張淵補所未備增爲二十二卷珣以郡縣續有分析復屬郡人汪翁儀唐應徵陳遠等論次增輯列爲三十三目分禮樂射御書數六集舊本因前有勞鉞序遂題爲成化志非也
</p>
<div class="section" id="title-13"><h2>
	重修毘陵志四十卷<span class="jiazhu">江蘇廵撫採進本</span>
</h2></div>
<p class="em2">
	明朱昱撰昱字懋易武進人初成化已丑常州知府卓天錫聘昱修郡志書成未刻越十有三年戊寅新淦孫仁來知府事仍屬昱增修之其書先圖次表次志凡十有七門星後序云以宋咸淳志爲本次以洪武十年續志及永樂十六年景㤗五年勅天下郡縣纂輯志書之副稿按咸淳毘陵志爲史能之撰洪武續志爲謝應芳撰其原書皆有體例故所修比他志爲善惟命周忱賑荒以王恕爲廵撫諸勅諭不專爲常州一府而牽連載之未免失於汜濫云
</p>
<div class="section" id="title-14"><h2>
	三原縣志十六卷<span class="jiazhu">兩淮馬裕家藏本</span>
</h2></div>
<p class="em2">
	明朱昱撰其書分類太繁例多叢脞如戶口列之食貨門參雜不倫縣治官制俱列之公署門亦綱目倒置人物分十七類甲科鄉貢封贈蔭叙悉隸焉而獨以顯達一類别爲一卷冠於前其識趣可知矣遠不及所修毘陵志也
</p>
<div class="section" id="title-15"><h2>
	徽州府志十二卷<span class="jiazhu">兩淮馬裕家藏本</span>
</h2></div>
<p class="em2">
	明汪舜民撰舜民婺源人成化乙未進士官至右副都御史廵撫鄖陽是書成於弘治壬戌分目過多如沿革之外又出郡名一門人物至分爲十四類皆傷煩碎又風俗形勝二門皆標題夾註有似類書亦乖體例
</p>
<div class="section" id="title-16"><h2>
	常州府志續集八卷<span class="jiazhu">兩淮鹽政採進本</span>
</h2></div>
<p class="em2">
	明張愷撰愷無錫人成化甲辰進士仕履未詳初王㒜撰常州府志四十卷止於成化二十年此續修之凡見於舊志者不錄其叙事止於正德七年則其書當成於是歲後也江南通志載無鍚張愷常郡續志八卷與此本卷數相合其所載惟官署人物蓋以沿革岀川各門已載前志故也
</p>
<div class="section" id="title-17"><h2>
	吳邑志十六卷<span class="jiazhu">浙江廵撫採進本</span>
</h2></div>
<p class="em2">
	明楊循吉撰循吉有蘇州府纂修識畧已著錄是編成於嘉靖八年較他志乘爲典核然首叙吳國本末爲史考巳非一邑之事又引春秋所載吳事爲經考又併非吳地之事矣仍不免志書牽引之習也
</p>
<div class="section" id="title-18"><h2>
	常熟縣志四卷<span class="jiazhu">兩淮馬裕家藏本</span>
</h2></div>
<p class="em2">
	明楊子器撰子器字名父慈谿人成化丁未進士弘治中官常熟知縣因舊琴川志而葺之改題今名即其標目賢於舊志遠矣
</p>
<div class="section" id="title-19"><h2>
	赤城會通記二十卷<span class="jiazhu">浙江范懋柱家天一閣藏本</span>
</h2></div>
<p class="em2">
	明王啟撰啟號柏山黄巖人成化丁末進士官至刑部尚書是編取陳耆卿赤城志謝鐸亦城續志諸書彚爲一帙而變其體例自夏后氏迄明每朝各爲一紀唐以後則一帝爲一紀其載官吏則分名宦死難儒臣有事實官無事實官有疵官諸目紀人物則分鄉獻死節孝子烈女鄉僇諸目散入各紀之下又有異聞祠廟鄉試貢薦等目分析破碎殊無體要至山川分野無可附麗則舉而列之夏后氏紀亦可見其例之窒而難通矣
</p>
<div class="section" id="title-20"><h2>
	松江府志三十二卷<span class="jiazhu">内府藏本</span>
</h2></div>
<p class="em2">
	明顧淸撰淸字士亷華亭人弘治癸丑進士官至南京禮部尚書事蹟具明史本傳其書頗詳悉有體稍勝他輿記之冗濫
</p>
<div class="section" id="title-21"><h2>
	嘉靖江西通志三十七卷<span class="jiazhu">兩淮鹽政採進本</span>
</h2></div>
<p class="em2">
	明林庭㭿周廣同撰庭㭿字利瞻閩縣人弘治己未進士官至工部尚書諡康懿事蹟附見明史林瀚傳廣字充之崑山人弘治乙丑進士官至南京刑部右侍郞事蹟具明史本傳是編乃嘉靖中庭㭿官江西布政司參政廣官按察司副使時所作凡藩省志三卷諸府志三十四卷藩省志分十三門諸府志分二十七門體例畧同他志惟姦宄一門仿諸史姦臣酷吏傳例以示鑑戒獨爲小異史載廣在正德中以劾錢寜獲罪幾死又載其平生嚴冷無笑容廵撫江西墨吏皆望風而去其嫉惡之嚴可以想見此門其廣所剏意歟
</p>
<div class="section" id="title-22"><h2>
	雍大記三十六卷<span class="jiazhu">浙江汪啟淑家藏本</span>
</h2></div>
<p class="em2">
	明何景明撰景明字仲黙信陽人弘治壬戌進士官至陝西提學副使事蹟具明史文苑傳是編爲所作陝西總志乃其督學時開局立例召學官生徒分輯成編者訂改甫就景明以病去官僉事周宗化攝學政爲續成之始末具詳於叚炅序中關中自三輔黄圖以後宋敏求程大昌所作最簡雅有法景明廣事蒐採意欲突過前人而嗜博務多如歷代史贊之類槩爲收入未免氾濫又文字多摹古而失眞如改沿革志曰考易改藝文志曰志賁名目皆出臆創幾於鶠閣虬戶篠驂銑溪七子末派爲世所詬厲亦有由矣
</p>
<div class="section" id="title-23"><h2>
	崇安縣志四卷<span class="jiazhu">浙江范懋柱家天一閣藏本</span>
</h2></div>
<p class="em2">
	明李讓撰讓天台人官崇安訓導書末有弘治癸亥崇安縣丞錢塘沈相刻書跋而科第門中所載乃至正德十四年巳卯蓋書成之後又有所續附也其書凡分五十七門猥雜殊甚卷首列諸儒圖像自胡安國以下凡十六人皆畧具睂目不可别爲某某僅以題識辨姓名不知何取與建陽縣志所繪同一鄙陋也
</p>
<div class="section" id="title-24"><h2>
	彰德府志八卷<span class="jiazhu">兩淮馬裕家藏本</span>
</h2></div>
<p class="em2">
	明崔銑撰銑有讀易餘言已著錄是書成於嘉靖壬午自序謂本宋相臺志元相臺續志而益以諸縣之輿記其書頗爲謹嚴蓋銑本儒者故也
</p>
<div class="section" id="title-25"><h2>
	嘉靖惟揚志三十八卷<span class="jiazhu">浙江范懋柱家天一閣藏本</span>
</h2></div>
<p class="em2">
	明盛儀撰儀字德章江都人弘治乙丑進士官至太僕寺卿揚州輿記宋代有紹熙廣陵志嘉㤗廣陵志寳祐惟揚志歲久散佚高宗本有惟揚新志而採錄未備嘉靖二十年知府歸安朱懷幹請於廵按御史胡植屬儀輯爲是書沿寳祐舊名以惟揚爲稱且謂禹貢淮海惟揚州寳祐志本此今作維揚者誤也首郡邑古今圖次建革以下十八志又秩官人物二列傳纂次頗有端緖在明代地志中差爲完善惟以古今闗涉揚州事蹟仿綱目編年紀載别爲歷代一志則體例殊嫌剏造
</p>
<div class="section" id="title-26"><h2>
	嘉興志補十二卷<span class="jiazhu">浙江廵撫採進本</span>
</h2></div>
<p class="em2">
	明鄒衡撰衡嘉善人初宋嘉定甲戌岳珂守嘉禾始命闗栻創郡志未成元至元間郡博士徐碩續爲三十二卷明弘治中郡守柳邦用再加纂輯衡復取宋元諸志增所未備其巳見於柳志者不錄故謂之志補書成於正德元年卷首並載徐碩舊志唐天麟郭晦二人序蓋欲表舊志義例故存其原序以見端末也
</p>
<div class="section" id="title-27"><h2>
	嘉靖安慶府志三十卷<span class="jiazhu">兩淮鹽政採進本</span>
</h2></div>
<p class="em2">
	明胡纘宗撰纘宗字世甫自號鳥鼠山人泰安人正德戊辰進士官至左副都御史廵撫河南事蹟附見明史劉訒傳是編乃嘉靖元年纘宗爲安慶知府時所作爲記二表二志十二傳十二不分細目其門人王漢序之曰今郡縣志分門立類撮要標目爲類書之體而非史之例是志一循古文無復分門立類規規也然第四卷巳作職官表第七卷又作職官志則於例亦頗不純又顧炎武日知錄曰胡纘宗作安慶府志於正德中劉七事大書曰七年閏五月賊七來宼江境而分註於賊七之下曰姓劉氏舉以示人無不笑之不知近日之學爲秦漢文者皆賊七之類也是亦好古之過矣
</p>
<div class="section" id="title-28"><h2>
	嘉靖廣信府志二十卷<span class="jiazhu">兩淮鹽政採進本</span>
</h2></div>
<p class="em2">
	明費宷撰宷字子和鉛山人正德辛未進士官至禮部尚書事蹟附見明史費宏傳廣信自成化初始有志嘉靖乙酉宷以編修家居與同郡江汝璧楊麟等增修此本凡八門
</p>
<div class="section" id="title-29"><h2>
	正德大同府志十八卷<span class="jiazhu">兩淮鹽政採進本</span>
</h2></div>
<p class="em2">
	明張欽撰欽字敬之號心齋正德辛未進士官至工部左侍郞太學題名碑作通州衞人而此書自署曰潞郡蓋通州爲潞河所經也事蹟具明史本傳是編乃正德癸酉欽官行人奉使代藩時所作凡四十門其沿革門紀大同晉置始興郡後魏徙都平城不知北魏始爲新興至天興中乃徙平城山川門白帝山祗載白登臺爲古蹟不知白登有繁峙宫室武廟諸蹟載於水經注及通典者甚詳又黄河在大同廢東勝州南八里自榆林北塞經此乃折而南書中僅云自東勝界南流至太原徃徃失之舛畧蓋邊地少書又倉卒脫稿故也其别立烽堠一門又卷首圖說中有車營戰車諸圖爲他志書所無之例蓋大同在明代爲巖邊故尤詳於武備云
</p>
<div class="section" id="title-30"><h2>
	商畧<span class="jiazhu">無卷數　浙江范懋柱家天一閣藏本</span>
</h2></div>
<p class="em2">
	明任慶雲撰慶雲商州人正德癸酉舉人官至陝州知州其書首州志次鎭安洛南山陽商南四邑志各分地理建置學校典禮官師選舉人士雜述八門目錄之前有題詞曰今之郡邑古之國也國可以言語言策郡邑不可以言紀故言畧蓋本之華嶠若文選之典引云爾然國語國策原非地志班固典引亦符命之流引類殊爲紕繆至於華嶠曰畧語出史通亦史志之别名非地志之名也則其書可知矣
</p>
<div class="section" id="title-31"><h2>
	澉浦續志九卷<span class="jiazhu">浙江廵撫採進本</span>
</h2></div>
<p class="em2">
	明董穀撰穀字碩甫正德丙子舉人官安義漢陽二縣知縣罷官後自號碧里山樵又曰漢陽歸叟居海鹽之澉水鎭嘗得宋常棠澉水舊志校而刋之因採元明事蹟續成此編小變棠之體例分地理職官公署貢賦兵衛祠宇人品雜記藝文九門規矩在前弗能偭錯較他邑志之冗濫尚有典型然能知棠書之善而必欲改絃易轍稍出入之猶不免明人自用之習故精簡古雅亦終不逮棠書焉
</p>
<div class="section" id="title-32"><h2>
	金陵古今圖考<span class="jiazhu">無卷數　浙江范懋柱家天一閣藏本</span>
</h2></div>
<p class="em2">
	明陳沂撰沂有維楨錄已著錄是編紀金陵建置自列國以迄明代爲圖一十有五又以城郭規制隨世異態復作互見圖以辨之毎圖並附有說首有正德丙子自序
</p>
<div class="section" id="title-33"><h2>
	金陵世紀四卷<span class="jiazhu">浙江范懋柱家天一閣藏本</span>
</h2></div>
<p class="em2">
	明陳沂撰分都邑城郭宫闕郊廟官署雝泮衢市第宅樓宇山川驛路津梁臺苑陵墓祠祀寺觀識遺賦咏十八門粗具大畧不爲詳贍沂金陵古今圖考乃未登第時所作後官翰林侍講時乃續爲此書隆慶中太僕少卿史際始刋之
</p>
<div class="section" id="title-34"><h2>
	隨志二卷<span class="jiazhu">安徽廵撫採進本</span>
</h2></div>
<p class="em2">
	明顔木撰木字維喬應山人正德丁丑進士官亳州知州明史文苑傳附見王廷陳傳末是志乃木罷歸後隨州知州蓬溪任德屬木所作上卷編年紀事始自羲皇迄於明代下卷皆錄詩文雖以隨志爲名而木籍隸應山與隨接壤志中所載皆合二邑收之其編年之例全仿春秋經文稱隨爲我而以地之沿革官之遷除士之中鄉會試貢太學者按年紀載皆地志未有之例也史稱嘉靖十八年詔修承天大志廵撫顧璘以王廷陳顔木王格薦書成不稱旨賜銀幣而已其書今未之見觀於是志亦約畧可知矣
</p>
<div class="section" id="title-35"><h2>
	陝西志三十卷<span class="jiazhu">兩淮鹽政採進本</span>
</h2></div>
<p class="em2">
	明伍餘福撰餘福字天錫臨川人正德丁丑進士官陝西按察司副使是編成於成化乙未以府州縣衛所寺監爲綱而各繫門目於其下如一統志之例陝西爲古都會地舊蹟頗多金石尤富諸書記載頗詳其所採摭尚未能詳備
</p>
<div class="section" id="title-36"><h2>
	浦江志畧八卷<span class="jiazhu">浙江汪啟淑家藏本</span>
</h2></div>
<p class="em2">
	明毛鳯韶撰鳯韶字瑞成麻城人正德辛巳進士官至雲南按察司僉事是編乃嘉靖丙戌鳯韶爲浦江知縣時所作分疆域民物官守城社財賦學校人物雜志八門又分子目四十有五較他志頗爲簡質而大旨欲仿通鑑綱目以名字爵諡爲褒貶又仿尹起莘例自爲發明而散署邑人之名巳非志體至於正傳之外間有附錄自云仿春秋大全不知春秋大全何與志書之例蓋明之中葉士大夫已如是之陋矣
</p>
<div class="section" id="title-37"><h2>
	嘉靖廣西通志六十卷<span class="jiazhu">兩淮鹽政採進本</span>
</h2></div>
<p class="em2">
	明黄佐撰林富參修佐有㤗泉鄉禮已著錄富莆田人弘治壬戌進士官至兵部侍郞兼僉都御史總理兩廣是編凡圖經二卷表八卷志三十卷列傳九卷外紀十一卷大致頗謹嚴其沿革分野職官選舉皆作表以省簡牘體例亦善惟土官巳隸職方命以爵秩而列之外紀非大一綂之義寺觀亦列外紀云闢異端然仙釋則入之列傳中不外其人而外其人之所居傎矣藝文苟無闗於土風則可不錄旣以其有闗錄之而列之於外紀中尤不允也
</p>
<div class="section" id="title-38"><h2>
	山東通志四十卷<span class="jiazhu">兩淮鹽政採進本</span>
</h2></div>
<p class="em2">
	明陸釴撰按明有兩陸釴其一崑山人見明史文苑傳此陸釴字舉之號少石子鄞縣人正德辛巳進士官至山東提學副使與其兄銓並附見明史王愼中傳是編在地志之中號爲佳本體例不務新奇而詳核有法惟海市常變圖稍嫌枝蔓幻化無定之形豈繪畫所可該括耶
</p> 



</div></body></html>