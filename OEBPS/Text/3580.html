<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百六十五·集部十八（別集類十八）</title></head><body><div id="text">

<p>
<strong>欽定四庫全書總目卷一百六十五</strong>
</p>
<div class="section" id="title-0"><h1>
	集部十八
</h1><hr/></div>
<div class="section" id="title-1"><h2>
	別集類十八
</h2></div>
<div class="section" id="title-2"><h2>
	湏溪集十卷<span class="jiazhu">永樂大典本</span>
</h2></div>
<p class="em2">
	宋劉辰翁撰辰翁字會孟廬陸人湏溪其所居地名也少補太學生景定壬戌廷試入丙第以親老請濂溪書院山長江萬里陳宜中薦居史館除太學博士皆固辭宋亡遂不復岀辰翁當賈似道當國對策極言濟邸無後可慟忠良殘害可傷風節不競可憾幾爲似道所中以此得鯁直名文章亦見重於世其門生王夢應作祭文至稱韓歐後惟先生卓然秦漢巨筆然辰翁論詩評文往往意取尖新太傷佻巧其所批點如杜甫集世說新語及班馬異同諸書今尚有傳本大率破碎纎仄無禆來學即其所作詩文亦專以奇怪磊落爲宗務在艱澀其詞甚或至於不可句讀尤不免軼於繩墨之外特蹊徑本自蒙莊故惝恍迷離亦間有意趣不盡墮牛鬼蛇神且於宗邦淪覆之後睠懷麥秀寄托遥深忠愛之忱往往形諸筆墨其志亦多有可取者固不必槪以體格繩之矣湏溪集明人見者甚罕即諸書亦多不載其卷數韓敬選訂晩宋諸家之文嘗以不得辰翁全集爲恨聞蘭溪胡應麟遺書中有其名往求之卒弗能獲蓋其散失已久世所傳者惟湏溪記鈔及湏溪四景詩二種篇帙寥寥今檢永樂大典所錄記序雜著詩餘尚多謹採輯裒次釐爲十卷其天下同文集及記鈔所載而不見於永樂大典者亦別爲抄補用以存其槩至四景詩則原屬單行之本今仍各著於錄故不復採入云
</p>
<div class="section" id="title-3"><h2>
	湏溪四景詩集四卷<span class="jiazhu">編修汪如藻家藏本</span>
</h2></div>
<p class="em2">
	宋劉辰翁撰考晉宋以前無以古人詩句爲題者沈約始有江蘺生幽渚詩以陸機塘上行句爲題是齊梁以後例也沿及唐宋科舉始專以古句命題其程試之作唐莫詳於文苑英華宋莫詳於萬寶詩山大扺以刻畫爲工轉相傚仿辰翁生於宋末故是集各以四時寫景之句命題春景凡六十三題詩七十二首夏景凡三十二題詩三十五首秋景凡四十題詩四十四首冬景十六題詩如題數所作皆氣韻生動無堆排塗飾之習在程試詩中最爲高格末附東桂堂賦一篇爲劉端伯教子讀書而作此集殆亦授劉之子備科舉之用者歟
</p>
<div class="section" id="title-4"><h2>
	葦航漫遊稿四卷<span class="jiazhu">永樂大典本</span>
</h2></div>
<p class="em2">
	宋胡仲弓撰仲弓字希聖淸源人其生平不少槩見惟集中一第詩有衣冠新進士湖海舊詩人之句知嘗登第夜夢蒙仲作二象笏詩有嗟余初筮令之句知嘗宰縣將之官越上留別諸友詩有一官如許冷况復是淸貧槐市風何古蘭亭本却眞之句知官在會稽老母適至時已見黜詩有千里迎阿㜷相見翻不樂微祿期奉親親至祿已奪之句知不久罷歸雪中襍興詩有不被功名縛江湖得散行之句知被斥以後浪跡以終故以葦航漫遊名稿其行事則不可考矣仲弓詩名不甚著惟陳起江湖後集錄所作頗夥然校以永樂大典分列於各韻下者起所選之外遺佚尚多今蒐採裒輯編爲四卷雖未必盡覩其全視起所編則增益者多矣南宋末年詩格日下四靈一派攄晩唐淸巧之思江湖一派多五季衰颯之氣故仲弓是編及其兄仲參所作竹莊小集均不出山林枯槁之調如七言律中旱湖一首當凶祲流離之時絶無惻隱乃云但使孤山梅不死其餘風物弗關情尤宋季游士矯語高蹈之陋習然吟咏旣繁性情各見洪纎俱響正變兼陳苟非淫慝之音即不在放斥之列詩家有此一格固不妨使之並存亦錄唐詩者不遺周曇咏史之例也永樂大典所載別有漫遊集一書核其體例蓋採宋元兩代之作彚爲總集當時校讐未密朱書標目往往與此集混淆今並考校姓名删除訛異不使與此集相亂庶㡬不失其眞焉
</p>
<div class="section" id="title-5"><h2>
	蘭臯集三卷<span class="jiazhu">浙江鮑士恭家藏本</span>
</h2></div>
<p class="em2">
	宋吳錫疇撰錫疇字元倫休寧人廣南西路安撫使儆之從孫處士垕之子也錫疇四歲而孤刻志於學慕徐穉茅容之爲人咸淳間南康守葉閶聘主白鹿洞書院辭不肯赴蓋篤實潛修之士不欲以聚徒講學囂競浮名也性喜藝蘭自號曰蘭臯子因以名集殆亦寓無人自芳之意其人品心術可謂超然流俗之外矣集所存詩不多然皆晩年所自删定簡汰頗嚴其題林逋墓詩淸風千載梅花共說著梅花定說君句爲吕午所賞春日詩燕未成家寒食雨人如中酒落花風句又爲方岳所賞並見於方岳跋中然集中佳句似此者尚頗不乏岳偶舉其一二耳蓋其刻意淸新雖不免偶涉纎巧而視宋季潦倒率易之作則尚能生面別開以繼竹洲集後亦云不愧其家學矣
</p>
<div class="section" id="title-6"><h2>
	雲泉詩一卷<span class="jiazhu">編修汪如藻家藏本</span>
</h2></div>
<p class="em2">
	宋薛嵎撰嵎字仲止一字賔日永嘉人寶祐四年進士官長溪簿宋承五代之後其詩數變一變而西崑再變而元祐三變而江西江西一派由北宋以逮南宋其行最久久而弊生於是永嘉一派以晩唐體矯之而四靈出焉然四靈名爲晩唐其所宗實止姚合一家所謂武功體者是也其法以新切爲宗而寫景細瑣邊幅太狹遂爲宋末江湖之濫觴葉適以鄉曲之故初力推之久而亦覺其偏始稍異論吳子良林下偶談述之頗悉嵎之所作皆出入四靈之間不免局於門戶然尚永嘉之初派非永嘉之末派錄之亦足備一格也
</p>
<div class="section" id="title-7"><h2>
	嘉禾百咏一卷<span class="jiazhu">浙江鮑士恭家藏本</span>
</h2></div>
<p class="em2">
	宋張堯同撰堯同秀水人仕履未詳詩中所詠會景亭爲潘師且所築趙老園爲趙衮歸隱之處核其時代蓋寧宗以後人也宋世文人學士歌詠其土風之勝者往往以誇多鬬靡爲工如阮閱郴江百詠許尚華亭百詠會極金陵百詠皆以百首爲率故堯同所詠嘉興山川古跡亦以百篇槩之徐碩至元嘉禾志已與陸蒙老所賦嘉禾八詠同採入題詠門内後來作郡志者亦頗散見其間而掇拾均未全備此乃其初出單行之本每首之後皆有附考不知何人所作末有跋語亦不載姓名年月其詞雖不甚工而自吳越以來嘉興典故頗可得其梗槪近時朱彝尊作鴛鴦湖櫂歌一百首蓋即踵前例而稍變其面目者雖彝尊詩情温麗遠勝堯同而堯同採掇名目臚敘大凡其於地志考據要亦不爲無助矣
</p>
<div class="section" id="title-8"><h2>
	柳塘外集四卷<span class="jiazhu">浙江鮑士恭家藏本</span>
</h2></div>
<p class="em2">
	宋釋道璨撰道璨字無文姓陶氏南昌人咸淳間嘗主饒州薦福寺所著別有語錄故此以外集爲名釋氏以佛典爲内學以儒書爲外學也其詩邊幅頗狹未能脫蔬筍之氣而短章絶句善用其短者亦時有淸致如題水墨草蟲陳了翁祠和恕齋濂溪書院諸作未嘗不楚楚可觀沙中金屑固亦不容捐棄矣雜文中送一侍者序一首乃爲日本僧作考宋史外國傳所載自太宗時奝然入朝後屢有倭僧奉貢迄南渡不復見僅紀其國舟飄至内境數事至嘉泰三年以後遂絶不復書此序作於淳祐戊申稱其去國六年一日東歸計其來日當在淳祐三年殆求法東來非充貢使故史不得而載之非漏略也集凡詩一卷銘記一卷序文疏書一卷墖銘墓誌壙誌祭文一卷宋以來諸家書目皆未著錄國朝康熙甲寅釋大雷始訪得舊本釋元宏燈岱因爲校正鋟版書雖晩出而核其格意磪爲宋末江湖之體不緣贋造考吳師道禮部詩話已載其題蘇堂竹一首則宋代實有其人疑當時名不甚著僅彼教自相傳錄故閱數百年始見於世云
</p>
<div class="section" id="title-9"><h2>
	碧梧玩芳集二十四卷<span class="jiazhu">永樂大典本</span>
</h2></div>
<p class="em2">
	宋馬廷鸞撰廷鸞字翔仲樂平人淳祐七年進士厯官右丞相兼樞密使事迹具宋史本傳史稱其罷相歸後又十七年而卒考廷鸞之罷在度宗咸淳八年壬申其歿當在元世祖至元二十六年已丑今集中老學道院記稱著雍困敦之歲余年六十有七則作是文時去其病歿已不遠似集爲其子端臨所編矣其曰碧梧玩芳者廷鸞家有碧梧精舍晩年又自號玩芳病叟因以爲名也自明以來外間絶無傳本惟永樂大典所收頗存梗槩大抵駢體最工理宗末年又居兩制朝廷大著作多出其手其他詩文亦皆典贍秀潤盎然有卷軸之味端臨承藉世業撰爲文獻通考至今爲藝林寶重即廷鸞所學可知也其集宋史不著錄原編卷數已不可考謹以今所存者裒輯排比分爲二十三卷廷鸞又嘗倣吕祖謙大事記之例作讀史旬編以十年爲一旬起帝堯元載甲辰迄周顯德七年庚申爲三十八帙今全書雖佚而緒論尚散見永樂大典中併裒爲一卷附於文後共爲二十四卷宋史稱廷鸞所著又有六經集傳語孟會編楚辭補記洙泗裔編讀莊筆記諸書今並不傳又稱其召試館職時即以彊君德重相權收直臣防近習爲對爲將作少監時論貢舉三事又言宜蠲除被災州縣租賦爲起居舍人時言太史當謹書災異又言翕受敷施以壯人才之精神虚心容納以植人言之骨幹念邦本而以公滅私嚴邊備而思患預防同知樞密院時言培命脉植根本崇寛大行忠厚又言恢大度以優容虚聖心而延佇推内恕以假借忍難行而聽納則情無不達理無不盡云云其文今皆不見於集中或奏疏別爲一編故此集皆不見收歟
</p>
<div class="section" id="title-10"><h2>
	四明文獻集五卷<span class="jiazhu">浙江鮑士恭家藏本</span>
</h2></div>
<p class="em2">
	宋王應麟撰應麟有周易鄭氏註已著錄所著深寧集本一百卷然宋志已不著錄焦竑國史經籍志亦不載其名則散佚久矣此本乃明鄞縣鄭眞陳朝輔所輯四明文獻之一種故一人之作冒總集之名也通一百七十餘篇制誥居十之七盖捃拾殘賸已非其舊矣應麟以詞科起家其玉海詞學指南諸書賸馥殘膏尚多所沾漑故所自作無不典雅温麗有承平館閣之遺且所載事迹多足與史傳相證如宋史應麟本傳謂度宗即位應麟草百官表循舊制請聼政四表已上一夕入臨宰臣諭旨增撰三表則此七表者先進前四表次進後三表也考之是集則第一表至第二表乃景定五年十月上第三表至第七表乃十一月上與本傳互異又宋史度宗本紀載賈似道罷都督予祠在德祐元年二月徙居婺州又徙建寧俱在七月而由揚州責歸紹興實在是年五月四日見於是集責賈似道歸里制亦足以補本紀之闕則雖零章斷簡固不以殘缺棄矣
</p>
<div class="section" id="title-11"><h2>
	覆瓿集六卷<span class="jiazhu">編修汪如藻家藏本</span>
</h2></div>
<p class="em2">
	宋趙必𤩪撰必𤩪字玉淵自號秋曉太宗十世孫居於東莞咸淳元年與父崇䛆同登進士初任高要尉攝四會令再任南康丞文天祥開府惠州辟攝惠州軍事判官入元後隱居温塘村是集詩二卷長短句一卷雜文二卷附錄一卷必𤩪治邑有惠政屬宗邦淪䘮慷慨從軍其志可取滄桑以後肥遯終身其節亦不可及詩文篇帙無多在宋末諸家中未爲頴脫然體格淸勁不屑爲靡靡之音如一雨鳴蛙亂深夜數聲啼鳥怨斜陽諸句固未嘗不綽有情韻也
</p>
<div class="section" id="title-12"><h2>
	閬風集十二卷<span class="jiazhu">永樂大典本</span>
</h2></div>
<p class="em2">
	宋舒岳祥撰岳祥字舜侯寧海人寶祐四年進士官奉化尉終承直郞宋亡不仕教授鄉里以終兩浙名賢錄載所著有史述漢砭補史家錄蓀墅稿避地稿篆畦稿蝶軒稿梧竹里稿三史纂言談藂藂續藂殘藂傳藂肄昔遊錄深衣圖說凡二百二十卷今多散佚焦竑國史經籍志載岳祥閬風集二十卷世亦無傳檢永樂大典中所載岳祥詩文間題篆畦蝶軒蓀墅諸集名而題爲閬風集者居十之八九似當時諸稿本分帙編次而閬風集乃其總名今原書卷第已爲永樂大典所亂無可辨別謹依類裒輯釐爲詩九卷雜文三卷仍其總名以閬風集名之又集中有百一老詩序蓋即所賦老漁老獵之類似原本亦別爲一集然所闕已多不成卷帙故亦不復分析焉岳祥少時以文見吳子良子良即稱其異秉靈識如漢終賈晩逢鼎革遯跡終身乃益覃思於著作其詩文類皆稱臆而談不事彫繢集中有詩訣一首云欲自柳州參靖節將邀東野適盧仝又云平原駿馬開黃霧下水輕舟遇快風其宗旨所在可以想見矣
</p>
<div class="section" id="title-13"><h2>
	北遊集一卷<span class="jiazhu">安嶶巡撫採進本</span>
</h2></div>
<p class="em2">
	宋汪夢斗撰夢斗號杏山績溪人景定間以明經發解江東漕試授承節郞江東司制幹咸淳初遷史館編校與葉李等議上書劾丞相賈似道李等坐罪夢斗亦遁歸宋亡後尚書謝昌言薦夢斗於元世祖特召赴京卒不受官放還是集乃其北遊紀行之作中有見謝尚書詩云正須自愛不貲身蓋不特律已甚嚴即其以道義規昌言亦可謂婉而嚴矣惟是上故相留公詩註調公入朝不屈稱前正奉大夫攷夢炎以德祐二年降元特爲世祖所鄙又會勸殺文天祥安得有入朝不屈之事夢斗集中又有南園歌爲吳潛竄循州而作詩末附數語云履翁再相力言姦邪誤國數事理皇竟不能平會似道以江上肅淸之報徑達禁中上遂罷潛相明日乃以似道奏付外攷宋史似道江上肅淸之奏在理宗景定元年三月乙酉之前吳潛之罷在是年四月已酉若如夢斗言是於己酉之明日始以似道奏付外則上距四月乙酉前將及一月是時朝野方以荆鄂爲奇功乃捷書到禁中一月始布於外與情勢尤有未合或其後人掇拾遺稿不免以贋本竄入未及致詳耶又杏山摭稿數條乃後人所集夢斗講學之語原附集末今亦仍之焉
</p>
<div class="section" id="title-14"><h2>
	秋堂集三卷<span class="jiazhu">編修汪如藻家藏本</span>
</h2></div>
<p class="em2">
	宋柴望撰望有丙丁龜鑑已著錄其詩有道州台衣集詠史詩西凉鼓吹諸編俱佚不存此本乃後人襍裒而成詩末尚有道州台衣集序其夢傅說以下十一絶疑即詠史詩中之作也望以淳祐丙午上丙丁龜鑑得名然應詔上書但當指陳人事論朝政之是非乃牽引讖緯以值歲干支推衍禍福穿鑿附會迂誕支離其心雖出於忠誠其言則涉於妖妄乃出獄歸里士大夫至祖道湧金門外賦詩感慨傾動一時王應麟困學紀聞尚載其表中之語以爲佳話宋末士氣之浮囂於是爲極已別存其目糾正於本條之下至其人則宋亡以後遁跡深山至元十七年乃卒翛然高節追步東籬其詩雖格近晩唐未爲高邁而黍離麥秀寓痛至深騷屑哀音特爲悽動亦可與謝翺諸人並傳不朽故殘章斷簡猶能流播至今也
</p>
<div class="section" id="title-15"><h2>
	蛟峯文集八卷外集四卷<span class="jiazhu">江蘇蔣會瑩家藏本</span>
</h2></div>
<p class="em2">
	宋方逢辰撰逢辰初名夢魁字君錫淳安人登淳祐十年進士第一理宗改賜今名官至吏部侍郞以母憂歸德祐初徵拜禮部尚書會父疾未赴宋亡元世祖詔御史中丞崔彧起之於家以疾堅辭不出至正間修宋史有司不得其事狀故不爲立傳惟黃溍集中有所作逢辰墓表尚略見其始末明邵經邦作宏簡錄始爲補傳然亦據溍所述不能有所增益也是集乃其五世從孫蒙城知縣淵等所輯正集八卷前七卷爲逢辰詩文末一卷附以其弟逢振所作逢振字君玉景定中登進士官至太府寺簿亦國亡之後抗節不仕者也外集四卷則其七世從孫玉山知縣中所續輯凡逢辰厯官誥勅及酬贈詩文皆在焉逢辰當丁大全賈似道柄國之時皆能力抗其鋒持正不屈其提點川東刑獄及爲江西轉運副使政績亦俱有可觀惜其遺篇散佚所錄奏劄惟寶祐三年請除内豎一疏尚存餘若論雷變論邊備論吳潛去位賈似道匿敗諸劄子皆平生建白之最著者墓表略見大槩而悉不載於集中其所掇拾大扺案牘簡札之文爲多而策問一首至并考官評語載之蓋散佚之餘區區搜輯而成故不免識小而遺其大矣
</p>
<div class="section" id="title-16"><h2>
	秋聲集六卷<span class="jiazhu">永樂大典本</span>
</h2></div>
<p class="em2">
	宋衛宗武撰宗武字淇父自號九山華亭人淳祐間厯官尚書郞出知常州罷歸閒居三十餘載以詩文自娛據至元甲午張之翰所作集序稱九山墓宿草巳六白則宗武實卒於至元二十六年已丑在宋亡後十年故焦竑國史經籍志載秋聲集八卷列入元人然宗武實未仕元仍當從陶潛書晉例也集久失傳今從永樂大典中採輯編次得詩詞四卷序記誌銘一卷雜著一卷以畧存其槪華亭衛氏自禮部侍郞膚敏後資政殿學士涇直寶謨閣湜兄弟相繼以學術著宗武世系雖無考而張之翰序稱爲喬木世臣後則當爲涇湜之裔文采風流不失故家遺範有自來矣其詩文根柢差薄骨格亦未堅緻蓋末造風會之所趨其事與國運相隨非作者所能自主至於詠荀彧一詩稱其徒抱忠貞遺恨千古其學識亦有所未逮然核其全集大都氣韻冲澹有蕭然自得之趣蓋胸襟旣别神致自殊品究在江湖諸集上且眷懷故國匿跡窮居其志節深有足取而宋遺民錄諸書乃竟脫漏其姓名錄存是集以發潛德之光亦足見聖朝表章幽隐砥礪風教之義也
</p>
<div class="section" id="title-17"><h2>
	牟氏陵陽集二十四卷<span class="jiazhu">浙江鲍士恭家藏本</span>
</h2></div>
<p class="em2">
	宋牟巘撰巘字獻之湖州人父子才理宗朝官端明殿學士禮部尚書以剛直著名巘亦登進士第官至大理少卿入元不仕閉戶三十六年故其集中九日五言詩序論陶潛於王宏中路具酒食事及題淵明圖諸文意皆自寓又嘗謂世喜稱淵明入宋書甲子無年號黃豫章亦曰甲子不數義熙前然今陶集詩本無書年號者淵明恥事劉裕大節較然此未須深論云云故巘文中多書至元年號意本此也是集凡詩六卷襍文十八卷前有至順二年程端學序王士禎居易錄稱其詩有坡谷門風襍文皆典實詳雅今觀所作知士禎之論不誣牟氏本蜀之井研人世居陵山之陽至子才始著籍湖州其以陵陽名集蓋不忘本以韓駒詩先有是名故此集冠以牟氏用相別焉
</p>
<div class="section" id="title-18"><h2>
	湖山類稿五卷水雲集一卷<span class="jiazhu">浙江巡撫採進本</span>
</h2></div>
<p class="em2">
	宋汪元量撰元量字大有號水雲錢塘人度宗時以善琴供奉掖庭宋亡隨三宫入燕久之爲黃冠南歸往來匡廬彭蠡間元陳泰所安遺集中尚有送錢塘琴士汪水雲詩泰延祐二年進士則元量亦云老壽矣其詩多慷慨悲歌有故宫離黍之感於宋末諸事皆可據以徵信故李鶴田湖山類稿跋稱其記亡國之戚去國之苦間關愁嘆之狀備見於詩微而顯隠而彰哀而不怨開元天寶之事記於草堂後人以詩史目之水雲之詩亦宋亡之詩史云云其品題頗當惟集中醉歌一篇記宋亡之事曰亂點連聲殺六更熒熒庭燎待天明侍臣已寫投降表臣妾僉名謝道淸以本朝太后直斥其名殊爲非體春秋責備賢者於元量不能無譏然元量以一供奉琴工不預士大夫之列而眷懷故主終始不渝宋季公卿實視之有愧其節槩亦不可及筆墨之間偶然失檢視無禮於君者其事固殊是又當取其大端恕其一眚者矣黃虞稷千頃堂書目載湖山類稿十三卷水雲詞三卷久失流傳此本爲劉辰翁所選祇五卷前脫四翻間存評語近時鮑廷博因復採宋遺民錄補入辰翁元序合水雲集刻之以二本參互校訂詩多重複今亦姑仍原本焉
</p>
<div class="section" id="title-19"><h2>
	睎髪集十卷睎髪遺集二卷遺集補一卷附天地間集一卷西臺慟哭記註一卷冬青引註一卷<span class="jiazhu">兩淮馬裕家藏本</span>
</h2></div>
<p class="em2">
	宋謝翺撰翺字臯羽一字臯父長溪人後徙浦城咸淳中試進士不第文天祥開府延平署爲諮議參軍天祥兵敗避地浙東後以元貞元年卒於杭州事迹具宋史本傳南宋之末文體卑弱獨翺詩文桀驁有奇氣而節槪亦卓然可傳據方鳳作翺行狀稱翺遺稿凡手抄詩六卷雜文五卷唐補傳一卷南史贊一卷楚辭芳草圖譜一卷宋鐃歌鼓吹曲騎吹曲各一卷睦州山水人物古跡記一卷浦陽先民傳一卷東坡夜雨句圖一卷其唐補傳以下如編入集中當共二十八卷如別本各行則詩文當止十一卷然世無傳本莫知其審明弘治間儲巏所刻已與鳳所記不合萬曆中有歙縣張氏重刋本益以降乩之作尤爲穢雜此本爲平湖陸大業以家藏抄本刋行云向從舊刻錄出卷第已亂大業以意釐定之校他本差爲完善然亦非其舊也末附天地間集一卷皆翺所錄宋末故臣遺老之詩凡文天祥家鉉翁文及翁謝枋得鄭恊柴望徐直方何新之王仲素謝鑰陸壑何天定王曼之范協吳子文韓竹坡林熙十七人而詩僅二十首考宋濂作翺傳稱天地間集五卷則此非完書意原本已佚後人摭他書所云見天地間集者得此二十首姑存其槪耳又張丁註西臺慟哭記併諸家跋語爲一卷又註冬青引及諸家考証唐珏林景熙事爲一卷大業皆附刻集末今亦並錄存之庶與集中諸作可以互相考証焉
</p>
<div class="section" id="title-20"><h2>
	潛齋文集十一卷附鐡牛翁遺稿一卷<span class="jiazhu">浙江鮑士恭家藏本</span>
</h2></div>
<p class="em2">
	宋何夢桂撰夢桂字巖叟別號潛齋淳安人咸淳元年進士官至大理寺卿引疾去築室小酉源元至元中屢召不起終於家此集凡遺詩三卷詞及試策一卷雜文七卷詩頗學白居易體殊不擅長王士禎池北偶談以酸腐庸下詆之則似乎已甚文則頗援引證佐有博辨自喜之意明成化中其八世孫淳訪得舊印本於同邑汪廷貴家校正刋行後其遠孫之論等又爲重刋考元盛如梓庶齋老學叢談載夢桂送留夢炎一詩曰昆明灰刼化塵緇夢覺功名黍一炊鍾子未甘南操改庾公空作北朝悲歸來眠裏吳山在別後心期浙水知白髪門生羞未死靑衫留得裹遺屍蓋夢桂爲夢炎所取士故是詩有王炎午生祭文天祥意而是集不載則其散佚亦多矣末附鐡牛翁遺稿一卷鐵牛翁名景福字介之夢桂族孫元時不仕存詩四十餘首賦一首詩頗奇偉氣格在夢桂上云
</p>
<div class="section" id="title-21"><h2>
	梅巖文集十卷<span class="jiazhu">兩江總督採進本</span>
</h2></div>
<p class="em2">
	宋胡次焱撰次焱字濟鼎號梅巖晩號餘學其始祖本唐宗室五代時育於胡氏因冒姓胡婺源人咸淳四年進士官貴池縣尉德祐元年元兵至貴池元帥張林以城降次焱奉母遁歸教授鄉里以終集中有媒嫠問答詩所謂井㡳水不波山頭石不遷什襲藏破鏡他年會黃泉者所以自寓其志也其詩文本未編集故藏書家多不著錄此本乃明嘉靖中其族孫璉蒐輯而成璉甥潘滋校刋之並爲之序凡賦詩襍文八卷冠以雪梅賦蓋著其素心九卷以下皆附錄同時贈答往來之作目錄所載往往與集中詩文不相應則編次之疎也次焱在宋元作者之中尚未能自闢門戶而其人有陶潛栗里之風故是集至今猶傳集中有贅箋唐詩絶句序稱疊翁註章澗二泉先生選唐絶句次焱復爲贅箋疊翁者謝枋得章泉者趙蕃澗泉者韓淲也其書不傳無由騐其工拙然亦足見次焱研心詩學非苟作者矣
</p>
<div class="section" id="title-22"><h2>
	四如集五卷<span class="jiazhu">兩淮馬裕家藏本</span>
</h2></div>
<p class="em2">
	宋黃仲元撰仲元有四如講稿已著錄是集前有咸淳甲戌余謙一序所作夢筆記附焉又有至治三年傅定保序似猶原本然考宋濂潛溪集中有仲元集序稱其門人詹淸子類次六經四書講義爲六卷其子梓又分記序墓銘字訓爲五卷其曾孫至又裒其遺文爲十卷而請濂序之是仲元原集實合講義雜文共爲二十一卷今講義已別本單行不入集内此本止文四卷附錄一卷與其子所輯之五卷旣不相合而其曾孫所續輯之十卷亦不在其内是散佚之餘重爲掇拾成帙非其舊矣集内諸文皆有注釋不著名氏疑或即其子之所作歟仲元在宋末講學諸家特爲篤實其出處亦均合道義故其文章不事馳騁而自有端厚樸直之氣知近裏之言與囂爭門戶者固有殊也
</p>
<div class="section" id="title-23"><h2>
	林霽山集五卷<span class="jiazhu">浙江巡撫採進本</span>
</h2></div>
<p class="em2">
	宋林景熙撰景熙一作景曦字德陽温州平陽人咸淳七年太學釋褐官禮部架閣轉從政郞宋亡不仕會扎木揚喇勒智<span class="jiazhu">原作楊璉眞伽今改正</span>發宋諸陵以遺骨建鎭南塔景熙以計易眞骨塟之其忠義感動百世然諸書或以其事歸唐珏今考此集載夢中作四詩與諸書所載珏作同珏他詩不槪見而此四詩詞格實與景熙他詩相類且雙匣親傳竺國經句與景熙塟高孝兩陵之說合與珏全塟諸陵之說不合考集中有和唐玉潛一詩玉潛即珏之字則二人本屬舊友或當時景熙與珏共謀此舉其事秘密傳聞異詞遂訛以爲珏作也所著有白石稿十卷皆其襍文又有白石樵唱六卷皆諸體詩元統甲戌崑山章祖程爲其詩集箋註傳本僅存其文集遂就散佚此本乃明天順癸未其鄉人監察御史吕洪所編以章祖程所註詩集併爲三卷增以元音所錄讀文山集詩一篇又捃摭遺文得記十四篇傳一篇說二篇文一篇序十三篇墓誌六篇銘一篇釐爲二卷嘉靖戊子遼藩光澤王得江陵毛秀校本重刋附以秀辨證一篇於白石樵唱題卷一卷二卷三白石稿題卷四卷五書名各別而卷數相屬驟閱之似白石稿佚其前三卷者殊不了了國朝康熙癸酉歙縣汪士鋐等重刋乃總題曰林霽山集較有體例今用以繕錄焉
</p>
<div class="section" id="title-24"><h2>
	勿軒集八卷<span class="jiazhu">福建巡撫採進本</span>
</h2></div>
<p class="em2">
	宋熊禾撰禾初名鉌字去非號勿軒又號退齋建陽人咸淳十年進士授寧武州司戶參軍宋亡不仕教授鄉里以終近時儀封張伯行嘗刋是集多所刋削殊失其眞是書凡易學圖傳二卷春秋通義一卷四書標題一卷詩文三卷補遺一卷蓋明天順中舊刻猶爲完帙惟前有元許衡序稱其晩年修三禮通解將脫稿竟以疾卒平生著述獨四書標題易經講義詩選正宗小學句解傳於世嗣孫澍家藏遺稿存什一於千百族孫孟秉類次成帙釐爲八卷傳諸二世孫斌授梓以傳求予序之云云末署至元十七年考至元爲世祖年號而禾卒於仁宗皇慶元年自至元訖皇慶相距三十餘年何以先稱其疾卒年月錯繆依託顯然蓋其後人僞撰此文借名炫俗不知禾亦通儒固不必以衡重也今刪除此序庶不以僞亂眞焉
</p>
<div class="section" id="title-25"><h2>
	古梅吟稿六卷<span class="jiazhu">編修汪如藻家藏本</span>
</h2></div>
<p class="em2">
	宋吳龍翰撰龍翰字式賢歙縣人咸淳中貢於鄉以薦授編校國史院實錄院文字至元丙子鄉校請充教授尋棄去家有老梅因以古梅爲號嘗爲之賦并以名集其見劉後村詩有云詩瓢行脚半天下多謝先生棒喝功又卷末附方秋崖和百韻詩龍翰書其後自稱門人且言以詩正法眼授記於僕是其淵源授受猶及見前輩典型故其詩淸新有致頗耐咀吟在宋末諸家尚爲近雅程元鳳序許其句老意新亦不誣也集中有内丹詩外丹詩又拜李謫仙墓云經營紫河車破費十載功金鼎馴烏兔炎炎丹光紅又樓居狂吟云偃月爐深紫氣浮紅鉛黑汞六丹頭是龍翰蓋講求神仙爐火之術者殆亦俞琰之流亞歟然詩則工於琰多矣
</p>
<div class="section" id="title-26"><h2>
	佩韋齋文集十六卷<span class="jiazhu">湖北巡撫採進本</span>
</h2></div>
<p class="em2">
	宋俞德鄰撰德鄰有佩韋齋輯聞已著錄是集原本二十卷凡詩七卷雜文九卷末即輯聞四卷然考集首有皇慶壬子熊禾序稱其平生詩文多不留藁其子庸裒集僅得詩文五百二十二首釐爲一十六卷則集與輯聞本各爲卷帙此本爲後人所附綴今仍分著於錄從其初也禾序又稱紫陽方侯亦以文名嘗序公集載其遺事如作傳然且以能保晩節而心服之云云紫陽方侯即歙人方回宋末爲睦州守以州降元元擢爲總管者也此本佚去此序殆後人以德鄰高節不減陶潛不欲以回序汚之故黜而刋削歟德鄰詩恬澹夷猶自然深遠在宋末諸人之中特爲高雅文亦簡潔有淸氣體格皆在方回桐江集上蓋文章一道關乎學術性情詩品文品之高下往往多隨其人品此亦一徵矣
</p>
<div class="section" id="title-27"><h2>
	廬山集五卷英溪集一卷<span class="jiazhu">永樂大典本</span>
</h2></div>
<p class="em2">
	宋董嗣杲撰嗣杲履貫未詳考集中元宵懷鄉詩有淸河坊裏燈宵月負却東風已兩年句又扺北新橋詩有歸逢鄉井心纔穩句案咸淳臨安志淸河坊在臨安府左一北廂北新橋在餘杭門外則嗣杲殆杭州人歟以詩中自誌歲月出處考之廬山集乃其於宋理宗景定二三年間榷茶九江富池時所作英溪集則爲武康令時所作中有甲戌大水詩案宋史五行志有咸淳十年八月安吉武康大水詩正與相合時瀛國公已即位距宋亡僅二年而嗣杲亦遂於是年任滿代去其卒歲雖不可考而兩集之中無一仕元之顯證則仍當繋之宋人西湖志載有道士董嗣杲蓋即其人國亡後隱於黃冠矣其集爲諸家書目所未載獨明焦竑國史經籍志有嗣杲廬山集而闕著其卷數今據永樂大典所錄有題廬山集者又有題英溪集者是嗣杲本有二集但其名不顯集亦久絶流傳今觀集中多與葛秋巖唱和詩秋巖即葛慶龍爲宋末高尚之士見於鎦績霏雪錄則嗣杲亦必勝流又有題周伯弜手澤詩推挹甚至則其詩亦江湖集派然吐屬新頴無鄙俚瑣碎之態固非江湖游士所及也謹甄次裒輯依仿原目分爲廬山集五卷英溪集一卷著之於錄庶論宋元間詩人者猶得有所稽考至若富池客中諸作應編入廬山集者永樂大典或標英溪集當由繕寫之誤今並詳悉考正俾各從其類焉
</p>
<div class="section" id="title-28"><h2>
	西湖百詠二卷<span class="jiazhu">浙江鮑士恭家藏本</span>
</h2></div>
<p class="em2">
	宋董嗣杲撰附明陳贄和韻據西湖志嗣杲宋季入道孤山四聖觀改名思學字無益此集當作於是時贄字維成餘姚人徙於錢塘洪武間以薦授杭州學訓導後官至太常寺卿其和嗣杲此集亦當在居錢塘時西湖志稱嗣杲原唱及贄所和皆九十六首天順癸未始以二家所作合刻南康知府陳敏政爲之序又載嘉靖丁酉周藩南陵王雲樓子重刻其序亦稱董倡居前陳和居後仍各九十六首共一百九十二首謂之百詠者蓋亦極言之耳云云此本上卷四十九題下卷五十一題實各足百詠之數與西湖志所記不符鮑廷博跋疑周藩翻雕之時其底本偶有脫頁未及深考遂以爲原缺四首田汝成修西湖志時又僅見周藩之序遂據以筆之於書以志中僅載周藩序不載陳敏政序爲証理或然歟其詩皆七言律體每題之下各注其始末甚悉頗有宋末軼聞爲諸書所未載者嗣杲詩格頗工整贄所和才力稍弱亦足肩隨皆迥在許尚華亭百詠之上也
</p>
<div class="section" id="title-29"><h2>
	則堂集六卷<span class="jiazhu">永樂大典本</span>
</h2></div>
<p class="em2">
	宋家鉉翁撰鉉翁喜談春秋尤喜談易其河間假館詩曰擬從諸君豫乞石一方他年埋之冢前三四尺上書宋使姓某其名某下書人是西州之西老縫掖平生著書苦不多可傳者見之春秋與周易然春秋詳說至今尚有刋本已別著錄其說易之書與其文集二十卷則已全佚惟永樂大典收其詩文尚夥謹裒合排比以類相從釐爲文四卷詩詞二卷核其所作大半皆在河間而明神宗時樊深撰河間府志已不能採錄則其佚在萬曆前矣鉉翁隸籍眉山與蘇軾爲里人故集中如文品堂記養志堂記志堂說篤信齋說跋太白賞月圖和歸去來辭諸篇及豌豆菜詩自註間或稱述軾事迹廣漢張栻亦其鄉人故敬室記首亦慨然於南軒之學漸昧其傳然其學問淵源則實出金谿觀集中心齋說主靜箴諸篇可以槩見故其持論浸淫於佛氏其說易亦惟以先天太極研思於虚杳之中而尊教堂記一篇至援陸九淵之言以三教歸一立說尤爲乖舛顧其立言大旨皆歸於敦厚風俗崇奬名教隨事推闡無非以禮義爲訓原未嘗滉漾恣肆如明代姚江之末流其詞意眞朴文不掩質亦異乎南宋末年纎詭繁碎之格尚爲多有可取耳且迹厥生平上雖不及文天祥而下比留夢炎軰則皭然不侔零篇斷簡以其人重之可也
</p>
<div class="section" id="title-30"><h2>
	富山遺稿十卷<span class="jiazhu">浙江鮑士恭家藏本</span>
</h2></div>
<p class="em2">
	宋方䕫撰䕫一名一䕫字時佐淳安人生於宋季嘗從何夢桂游屢舉不第退居富山之麓扁其堂曰綠猗自號知非子嘗著漢論十卷富山懶稿三十卷後刊板散佚其裔孫世德等復裒集其詩輯爲是編䕫學有原本國亡後遁跡以終人品亦極高潔商輅嘗稱其詩紆徐渾厚弗事雕琢可見其沖雅之操周瑄亦稱其發之聲律不爲體裁音節之所拘蓋䕫遇興揮毫頗乏研錬故輅等云然要其情致纏綿機趣活潑自有不衫不履之致五言一體氣勢蒼莽尤勝於七言較其師何夢桂潛齋集詩實青出於藍淳安方氏自北宋以來如殿中丞仲謀通判元修右文殿修撰誾太僕少卿聞等皆留心於詩今其集雖已亡佚而流風餘韻沾漑後人其濡染固有自矣
</p>
<div class="section" id="title-31"><h2>
	眞山民集一卷<span class="jiazhu">浙江巡撫採進本</span>
</h2></div>
<p class="em2">
	宋眞山民撰山民始末不可考宋末竄跡隱淪以所至好題詠因傳於世或自呼山民因以稱之或云李生喬嘗嘆其不愧乃祖文忠西山考眞德秀號曰西山諡曰文忠以是疑其姓眞或云本名桂芳括蒼人宋末嘗登進士要之亡國遺民鴻冥物外自成採薇之志本不求見知於世世亦無從而知之姓名里籍疑皆好事者以意爲之未必遽確今從舊本題曰眞山民集姑仍世之所稱而已其集宋藝文志不著錄明焦竑經籍志蒐宋人詩集頗備亦未載其名江湖小集始收之而亦多未備此本出浙江鮑氏知不足齋較他本爲完善然皆近體無古詩元詩體要中錄其陳雲岫愛騎驢七言古詩一首此本無之或詩本兩卷而佚其古體一卷或宋末江湖諸人皆不留意古體山民亦染其風氣均未可知然就其存者論之黍離麥秀抱痛至深而無一語懟及新朝則非惟其節至高其安命知天識量亦不可及視謝靈運輩旣襲康樂之封而猶稱韓亡子房奮秦帝魯連恥者相去不啻萬萬矣詩格出於晚唐長短皆復相似五言如鬢秃難瞒老心寛不貯愁烟碧柳生色燒靑草返䰟風竹有聲畫石泉無操琴棠醉風扶起柳眠鶯唤醒地皆宜避暑人自要趨炎飛花遊蕩子古木老成人新塟塜無數後來人更多七言如欲談世事佛無語不管客愁禽自啼懶看世情晨睡去怕傷時事暮吟休商嶺定無屠狗客雲臺寧有釣魚人囊空儘可償詩僓脚倦猶能入醉鄕雕鎪花柳春無迹沐浴山川雨有思炭爲驟寒偏索價酒因不飲懶論交之類皆不出晚唐纎佻粗獷之習至於五言之鳥聲山路靜花影寺門深風蟬聲不定水鳥影同飛與鷗分渚泊邀月共船眠牕月燈昏見岩泉雨歇聞水淸明白鷺花落失青苔曳杖雲同出開簾山自來寒塘倒山影空谷答樵歌七言之泉石定非騎馬路功名不上釣魚船水禽與我共明月蘆葉同誰吟晚風隔浦人家漁火外滿江秋思笛聲中小窗半夜青燈雨幽樹一庭黃葉秋澗暗只聞泉滴瀝山青賸見路分明幾畝桑麻春社後數家雞犬夕陽中則頗得晚唐佳處矣一邱一壑足資延賞要亦宋末之翹楚也
</p>
<div class="section" id="title-32"><h2>
	百正集三卷<span class="jiazhu">永樂大典本</span>
</h2></div>
<p class="em2">
	宋連文鳳撰文鳳字百正號應山三山人仕履未詳集中暮秋襍興詩有仕籍姓名除句則宋德祐以前亦嘗從宦又庚子立春詩有又逢庚子歲老景對韶華句庚子爲大德四年則成宗之時猶在入元已二十四年矣至元丙戌浦江吳渭邀謝翺方鳳等舉月泉吟社以春日田園雜興爲題徵詩四方得二千七百三十五卷入選者二百八十卷刋版者六十卷以羅公福爲第一名據題下所註公福即文鳳之寓名也王士禎池北偶談則謂月泉吟社詩淸新尖刻別自一家而謝翺等品題未允因重爲移置改文鳳爲第二十一名然元初東南詩社作者如林推文鳳爲第一物無異詞當必有說似未可以一字一句遽易前人之甲乙今觀所作大抵淸切流麗自抒性靈無宋末江湖諸人纎瑣麤獷之習雖上不及尢楊范陸下不及范揭虞楊而位置於諸人之間亦未遽爲白茅之藉則當時首屈一指亦有由矣文淵閣書目載連百正丙子稿一部一冊久無傳本永樂大典所載但題曰連百正集當即其本今裒輯排比編爲三卷又賦三首序二首記二首說一首傳一首亦散見永樂大典中文格雅潔亦不失前民矩矱其氷壺先生傳一首雖以文爲戲然毛穎羅文諸傳載之韓蘇集中古有是例今併附綴卷末以存其梗槪焉
</p>
<div class="section" id="title-33"><h2>
	月洞吟一卷<span class="jiazhu">浙江鮑士恭家藏本</span>
</h2></div>
<p class="em2">
	宋王鎡撰鎡字介翁括蒼人嘗官縣尉宋亡之後棄印綬歸隱湖山扁所居爲月洞因以名其所著之詩此本爲嘉靖壬子其族孫端茂所刋僅詩七十餘首前有端茂序又有嘉靖辛丑湯顯祖序摘舉集中佳句併稱其七言絶句有閒逸之趣今觀其詩七言律詩格力稍弱不及七言絶句其七言絶句如春風無力晴絲軟絆住楊花不肯飛繡簾不隔荼䕷月香影無人自入樓涼風敲落梧桐葉片片飛來盡是秋又多近於小詞不爲高調惟五言律詩如蟬聲秋岸樹雁影夕陽樓馬嘶經戰地鵰認打圍山櫓聲荷葉浦螢火豆花田斜陽曬魚網踈竹露人家晴雪添崖瀑春雲雜曉烟皆綽有九僧之意蓋宋末詩人有江湖一派有晚唐一派鎡蓋沿晚唐派者故往往有佳句而乏高韻亦絶無一篇作古體然較之江湖末流寒酸纎瑣則固勝之矣
</p>
<div class="section" id="title-34"><h2>
	伯牙琴一卷<span class="jiazhu">浙江巡撫採進本</span>
</h2></div>
<p class="em2">
	宋鄧牧撰牧字牧心錢塘人宋亡不仕至元己亥入洞霄止於超然館沈介石爲營白鹿山房居之後無疾而逝牧與謝翺周密等友善二人皆抗節遯迹者嘗爲翺作傳爲密作蠟屐集序而翺傳敘交情尤篤翺之臨卒適牧出遊翺作詩有謝豹花開桑葉齊戴勝葉生藥草肥九鎻山人歸不歸之句九鎻山人牧别號也其志趣可想見矣密放浪山水著癸辛雜識諸書每述宋亡之由多追咎韓賈有黍離詩人彼何人哉之感翺西臺慟哭記諸作多慷慨悲憤發變徵之音牧則惟寓屋壁記逆旅壁記二篇稍露繁華消歇之感餘無一詞言及興亡而實侘傺幽憂不能自釋故發而爲世外放曠之談古初荒遠之論宗旨多涉於二氏其君道一篇竟類許行並耕之說吏道一篇亦類老子剖斗折衡之旨蓋以宋君臣湖山遊宴紀綱叢脞以致於亡故有激而言之不覺其詞之過也是集爲牧所自編皆滔滔淸辨而不失修潔非晚宋諸人所及前有自序後有自跋以知音難遇故以伯牙琴爲名跋稱詩文六十餘篇此本惟文二十四篇併序跋爲二十六蓋佚其詩一卷也末又附沖天觀記超然館記淸眞道院碑記三篇題曰補遺而淸眞道院碑記末有大德四年庚子錢塘鄧牧記集賢直學士趙孟頫書字知後人從石刻抄入非集所本有自跋稱平生爲文不止此是一證矣
</p>
<div class="section" id="title-35"><h2>
	存雅堂遺稿五卷<span class="jiazhu">浙江鮑士恭家藏本</span>
</h2></div>
<p class="em2">
	宋方鳳撰鳳字韶卿一字景山浦江人試太學舉禮部不第後以特恩授容州文學宋亡遁歸隱於仙華山同里義烏令吳渭闢家塾敬事之疾革命子樗題其旌曰容州示不忘宋也其門人柳貫輯其遺詩三百八十篇釐爲九卷屬永嘉尹趙敬叔刻置縣齋黃溍爲之序及宋濂作鳳傳又稱存雅藏稿三千餘篇蓋據其未刻者而言故與溍序篇數多寡不合其後寖以散逸遂并板本亦云國朝順治甲午其里人張燧乃博蒐諸書掇拾殘剩彚爲此編凡詩七十三首文十二首金華洞天行紀一篇附以鳳子樗梓詩十六首文五首鳳志節可稱所作艾章亦骯髒磊落不屑爲庸腐之語龔開嘗評其詩以爲由本論之在人倫不在人事等而上之在天地不在古今蓋鳳澤畔行吟往往睠念宗邦不忘忠愛開亦以遺民終老故揚詡未免過情然幽憂悲思纒緜悱惻雖亡國之音固猶不失風人之義也原本尚有物異考一卷月泉吟社詩二卷外篇詩文二卷今案物異考出自唐宋遺書寥寥數則無資考證月泉吟社詩已有別本自行至外篇所輯他人贈答之作并謝翺傳吳萊碑而錄之尤爲汜濫今並從刪削焉
</p>
<div class="section" id="title-36"><h2>
	吾汶稿十卷<span class="jiazhu">浙江鮑士恭家藏本</span>
</h2></div>
<p class="em2">
	宋王炎午撰炎午初名應梅字鼎翁後改今名安成人宋末爲太學生咸淳間文天祥募兵勤王炎午杖策謁之留直幕府旋以母老辭歸天祥被執北上炎午爲文生祭之勵以必死尤世所稱入元後終身不出因所居汶源里名其稿曰吾汶以示不仕異代之義其稿凡文九卷附錄一卷揭徯斯歐陽元皆爲之序然傳本頗稀明宣德中始行於世正德中其裔孫偉乃刻之南京後板散佚萬曆中其裔孫伯洪重刋乃摘抄爲二卷僅錄文二十八首詞二首又自以雜文數首綴於末去取失當殊不足觀此本從舊刻錄出猶完帙之僅存者也炎午大節不虧而文章不甚著名其集晚出或後人有所竄入殊礫混雜亦未可知然要當以人重不當僅求之詞藻間王士禎居易錄至以爲里社餅肆中慶弔卷軸之語又摭其干姚參政貫學士書併其人而醜詆之則未免責備太甚矣
</p>
<div class="section" id="title-37"><h2>
	在軒集一卷<span class="jiazhu">浙江鮑士恭家藏本</span>
</h2></div>
<p class="em2">
	宋黃公紹撰公紹字直翁昭武人登咸淳元年進士集中樵川新驛記稱至元二十有三年是歲丙戌上距德祐乙亥已十年矣記中自稱曰民蓋入元未仕也公紹嘗取胡安國心要在腔子裏語名所居曰在軒因以名集然所載僅文三十九篇詩餘二十八首其文三十九篇之中爲儒言者六篇而爲佛氏疏榜之語者乃三十三篇殆原本散逸後人掇拾遺稿以僧徒重其筆墨藏弆爲榮故所收特多歟考厲鶚宋詩紀事蒐採最博而求公紹一詩不可得僅以西湖棹歌十首介於詩詞之間者當之知鶚所見亦此本別無全集矣公紹嘗作古今韻會有名於世然原本久已散佚今所傳者乃熊忠舉要已非復公紹之原本眞出公紹手者惟此一卷耳宋人遺集不傳者多公紹在當時爲耆宿雖殘編猶可寶也書在軒銘後一篇記詞曰以下乃其友吳昇之文意當時手迹必併載於末故其文義相屬亦仍併錄之存其舊焉
</p>
<div class="section" id="title-38"><h2>
	紫巖詩選三卷<span class="jiazhu">編修汪如藻家藏本</span>
</h2></div>
<p class="em2">
	宋于石撰石字介翁蘭谿人宋亡不仕因所居自號紫巖晚徙城中更號兩谿浙江通志載入文苑傳中又載入隱逸傳中蓋二者均所不愧不可偏舉故兩見也集有丁丑己卯紀年乃臨安初破之後又有丁亥戊子歲作乃至元二十四五年皆其中年以後之詩每卷題門人吳師道選僅古今體詩二百首殆意求精汰故少作皆不錄歟其古詩感時傷事者多哀厲之音而或失之太盡游覽閒適者有淸迥之致而或失之稍薄如鄰叟言母子別路傍女諸篇欲摹少陵而不免入於元白山中晚步諸篇欲擬襄陽而不免入於錢郎皆取法乎上僅得其中然在江湖集盛行以後則啾啾百鳥羣忽見孤鳳皇矣律詩不及古詩特大勢尚爲淸整至如題淨居寺之雪墮枯枝龍解甲藤纒怪石虎生鬚題棲眞院之禪家也辦吟邊料不種閒花只種梅頗不脫宋季俗格是則風氣之移人也
</p>
<div class="section" id="title-39"><h2>
	九華詩集一卷<span class="jiazhu">浙江鮑士恭家藏本</span>
</h2></div>
<p class="em2">
	宋陳岩撰岩字淸隱靑陽人咸淳末屢舉進士不第入元遂隱居不仕築室於所居高陽河日嘯歌其内出則遍遊九華之勝至一處則作一詩紀之名九華詩集前有至大戊申同里方時發序稱以山之東西繪爲圖本繡入於梓與遠方朋友共之詩人陳淸隱吟咏有舊板兵燬不全此二百一十篇乃掇拾於散佚之餘者捐帑重梓俾詩與山相照耀於無窮是時發本刻九華山圖而以岩詩附於後今圖佚而詩集獨存篇數與時發序合蓋猶原本岩以大德三年己亥卒而時發序作於戊申則岩沒後之十年也其詩皆七言絶句凡咏名勝者二百七首咏物産者三首九華山自唐以李白得名詩家多有題咏而取泉石洞壑之勝遍加品目實莫備於是編其詩亦俱瀟灑出塵絶去畦逕有高人逸士風格不僅足供山志採擇而已集後附釋希坦詩十一首乃後人從池州府志錄入中有可與岩詩互證者今亦並仍其舊存之焉
</p>
<div class="section" id="title-40"><h2>
	寧極齋稿一卷附愼獨叟遺稿一卷<span class="jiazhu">編修汪如藻家藏本</span>
</h2></div>
<p class="em2">
	宋陳深撰深所著有讀易編讀詩編讀春秋編今惟讀春秋編有刻本已别著錄其易詩二編未見傳本其詩則僅存此本而已卷首有顧嗣立名字二印蓋即元百家詩選之所據卷末有題識曰陳淸全先生詩稿藏於荻溪王寧遠氏泰昌改元八月十日張丑敬觀丑以賞鑒書畫稱而不以收藏圖籍著詳其語意殆從眞跡錄出歟後附詩一卷别題曰寧極齋遺稿考元詩選深詩之後附刻其子植詩五首核之皆在此卷中嗣立稱其遺藁若干首出於祝希哲手抄併錄鄭元祐所作墓銘於後必當日親見墨迹故有是言但元詩選題曰愼獨叟陳植而此本乃題寧極齋遺稿似乎深之外集殊爲淆混今仍題曰愼獨叟遺稿以相區別深父子詩並舂容閒雅不失古風然核其體裁如出一手且深詩中多酬應仕官之作與鄭元祐所作植墓誌稱其文行學術結知於士林時方承平巨室大家將私淑其子弟必厚幣延致者大槪相符而與深之閉戶著書者頗不相合疑或皆爲植詩而傳寫訛異誤以爲深歟然如輓禇伯秀詩又似乎其時植年尚少未必即能作詩別無顯証姑存疑焉可矣
</p>
<div class="section" id="title-41"><h2>
	自堂存藁四卷<span class="jiazhu">永樂大典本</span>
</h2></div>
<p class="em2">
	宋陳杰撰厲鶚宋詩紀事載杰字壽夫分寧人淳祐十年進士制置司屬官有自堂存藁然鶚僅錄其題梅壇毛慶甫雲悅樓詩一首云出梅仙事實則尚未見其集故所載爵里亦不能具其始末今從永樂大典裒輯遺篇尚得四卷以其詩語考之四言古詩中春日江永諸篇自註曰端平以來是當理宗之初已能吟咏其年當在二十左右下距帝㬎德祐乙亥凡四十二年則宋亡時已近六旬閒艤記之末署延祐二年七月是歲乙卯上距宋亡又四十年則杰年已在百歲外不應如是之壽考時代似不相及又閒艤記末稱使其子樵書而刻之元鹿皮子陳樵實婺州東陽人里籍亦不相符是記殆陳樵之父所作永樂大典誤題杰名歟然觀集中重過西湖感事諸篇則爲宋之遺老入元尚在固可無疑也集中有和大閫芍藥讌詩作於淮南又有宣檄隨府詩稱泝楚三千里離淮第一程則先官淮幕後官楚幕與厲鶚所載制置司屬官語合又有與節東歸和同幕送行詩稱宜黜而陞愧在中又有請代詩稱郡小凋殘最又有乙丑元旦壽昌拜表詩則後亦守郡非竟終於幕僚厲鶚所載尚爲未盡矣其詩雖源出江西而風姿峭蒨頗參以石湖劒南格調視宋末江湖一派氣含蔬筍者戞然有殊在黃茅白葦之中不可不謂之翹楚據其戊辰重過弋陽石橋詩註蓋與謝枋得相善又讀邸報諸作排斥姦諛語皆忠憤而和郭應酉詩自稱扶憊效死客自杭來談江上師潰及京師非才誤國極爲不平云云併附錄郭詩而註曰郭後赴厓山其志節亦可想見則不徒詩之足傳也
</p>
<div class="section" id="title-42"><h2>
	仁山集六卷<span class="jiazhu">浙江巡撫採進本</span>
</h2></div>
<p class="em2">
	宋金履祥撰履祥有尚書表註已著錄履祥受學於王栢栢受學於何基基受學於黃幹號爲得朱子之傳其詩乃彷彿擊壤集不及朱子遠甚王士禎居易錄極稱其箕子操一篇然亦不工夫邵子以詩爲寄非以詩立制履祥乃執爲定法選濂洛風雅一編欲挽千古詩人歸此一轍所謂華之學王皆在形骸之外去之愈遠所作均不入格固其所矣至其雜文如百里千乘說深衣小傳中國山水總說次農說諸篇則具有根柢其餘亦醇潔有法不失爲儒者之言蓋履祥於經史之學研究頗深故其言有物終與空談性命者異也
</p>
<p>
<strong>附錄</strong>
</p>
<div class="section" id="title-43"><h2>
	心泉學詩稿六卷<span class="jiazhu">永樂大典本</span>
</h2></div>
<p class="em2">
	宋蒲壽宬撰壽宬之名不見於史其集亦不載於藝文志惟明文淵閣書目載有蒲心泉詩一部一冊檢永樂大典各韻内所錄頗多題名皆作壽宬而凌迪知萬姓統譜則作壽𡷫黃仲昭八閩通志又作壽晟互有同異今按永樂大典卷卷皆作宬字當非偶誤其作晟𡷫字者殆傳冩訛也壽宬家本泉州其官履不槪見惟萬姓統譜稱其於咸淳七年知蒲州按蒲州非南宋地而集中有梅陽壬申劭農偶成書呈同官詩壬申爲咸淳八年梅陽即梅州今爲廣東嘉應州地是壽宬實知梅州萬姓統譜又載其在官儉約於民一毫無所取建曾井汲水二缾置座右人頌曰曾氏井泉千古冽蒲侯心事一般淸是壽宬在當日爲循吏八閩通志則稱宋季益廣二王航海至泉州守臣蒲壽庚距城不納皆出其兄壽宬陰謀壽宬佯著黃冠野服入法石山下自稱處士而密令壽庚納欵於元旣而壽庚以歸附功授官平章富貴冠一時壽宬亦居甲第一日二書生踵門獻詩有水聲禽語皆時事莫道山翁總不知之句壽宬惶汗失措追之不復見云云則壽宬又一狡黠之叛人稗官小說記載多岐宋元二史皆無明文其孰僞孰眞無從考證今觀其詩頗有沖澹閒遠之致在宋元之際猶屬雅音裒錄存之釐爲六卷亦足以備一家若其人則疑以傳疑姑附諸南宋之末焉
</p> 



</div></body></html>