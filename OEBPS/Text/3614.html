<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百九十九·集部五十二（詞曲類二）</title></head><body><div id="text">

<p>
<strong>欽定四庫全書總目卷一百九十九</strong>
</p>
<div class="section" id="title-0"><h1>
	集部五十二
</h1><hr/></div>
<div class="section" id="title-1"><h2>
	詞曲類二
</h2></div>
<div class="section" id="title-2"><h2>
	夢窗稿四卷補遺一卷<span class="jiazhu">江蘇巡撫採進本</span>
</h2></div>
<p class="em2">
	宋吳文英撰文英字君特夢窗其自號也慶元人所著詞有甲乙丙丁四稿毛晉初得其丙丁二稿刻於宋詞第五集中復摭其絶筆一篇佚詞九篇附刻於末續乃得甲乙二稿刻之第六集中晉原跋可考此本即晉所刻而四稿合爲一集則又後人所移併也所錄絶筆鶯啼序一首殘缺過半而乃有全文在乙稿補遺之中絳都春一首亦先載乙稿之中今卷末仍未削去是亦刊非一時失於檢校之故矣其分爲四集之由不甚可解晉跋稱文英謝世之後同遊集其丙丁兩年稿釐爲二卷案文英卒於淳祐十一年辛亥不應獨丙丁二年有詞且丙稿有乙巳所作永遇樂甲辰所作滿江紅而甲午歲旦一首乃介於其中丁稿有癸卯所作思佳客壬寅所作六醜甲辰所作鳳棲梧而丙午所作西江月亦在卷内則丙丁二稿不應分屬丙丁二年且甲稿有癸卯作乙稿有端平丙申作淳祐辛亥作亦絶不以編年爲序疑其初不自收拾後裒輯舊作得一卷即爲一集以十干爲之標目原未嘗排比先後耳文英及與姜䕫辛棄疾游倡和具載集中而又有壽賈似道諸作殆亦晚節頽唐如朱希眞陸游之比其詞則卓然南宋一大宗沈泰嘉樂府指迷稱其深得淸眞之妙但用事下語太晦處人不易知張炎樂府指迷亦稱其如七寳樓臺炫人眼目拆碎下來不成片段所短所長評品皆爲平允蓋其天分不及周邦彥而研錬之功則過之詞家之有文英亦如詩家之有李商隱也其稿屢經傳寫多有訛脫如朱存理鐵網珊瑚載文英手書江南春詞題下註張筠莊杜衡山莊而刻本佚上三字是其明証他如夜飛鵲後闋輕冰潤句輕字上當脫一字解語花門橫皺碧一首後闋冷雲荒翠句翠字與全首之韻不叶塞翁吟別一首後闋吳女暈濃句女字據譜當作平聲高山流水後闋唾碧牕噴花茸句音律不叶文義亦不可解惜紅衣一闋仿白石調而作後闋當時醉近繡箔夜吟句止八字考姜䕫原詞作維舟試望故國渺天北句實九字不惟少一字且脫一韻齊天樂尾句畫旗塞鼓據譜尚脫一字垂絲釣前闋波光掩映燭花黯淡二句掩字不應叶又不宜作四字句繞佛閣蒨霞艶錦一首前闋東風搖颺花絮下闕三字然花絮二字乃句尾押韻以前詞怕敎徹膽寒光見懷抱句推之則闕字當在花絮二字之上毛本校刊皆未及是正至乙亥之醜奴兒慢丙稿又易其名曰愁春未醒則因潘元質此詞以愁春未醒作起句故後人又有此名據以追改舊題尤乖舛矣
</p>
<div class="section" id="title-3"><h2>
	惜香樂府十卷<span class="jiazhu">安徽巡撫採進本</span>
</h2></div>
<p class="em2">
	宋趙長卿撰長卿自號仙源居士南豐人宗室子也是集分類編次凡春景三卷夏景一卷冬景一卷總詞三卷拾遺一卷據毛晉跋語乃當時鄉貢進士劉澤所定其體例殊屬無謂且夏景中如減字木蘭花咏柳一闋畫堂春輦下遊西湖一闋宜屬之春冬景中永遇樂一闋宜屬之秋是分隸亦未盡愜也其詞往往瑕瑜互見如卷二中水龍吟第四闋以了少峭叶晝秀純用江右鄉音終非正律卷五中一剪梅尾句纔下睂尖恰上心頭勦襲李淸照此調原句竄易三字殆於點金成鐵卷六中叨叨令一闋純作俳體巳成北曲至卷七中一叢花一闋本追和張先作前半第四句張詞三字一句四字一句此乃作七字一句後半末三句張詞四字二句五字一句此乃作三字一句五字二句是併音律亦多不協然長卿恬於仕進觴詠自娛隨意成吟多得淡遠蕭疎之致固不以一眚廢之他如小重山前闋結句用疎雨韻入芭蕉六字亦不合譜殆毛晉刊本誤增雨字又卷六中梅詞一首題曰一剪梅而註曰或刻攤破醜奴兒不知此調非一剪梅當以別本爲是卷五之似娘兒即卷八之靑杏兒亦即名醜奴兒晉於似娘兒下註云或作靑杏兒於靑杏兒下註云舊刊攤破醜奴兒非不知誤在攤破二字醜奴兒實非誤刻是又明人校讐之失其過不在長卿矣
</p>
<div class="section" id="title-4"><h2>
	龍洲詞一卷<span class="jiazhu">安徽巡撫採進本</span>
</h2></div>
<p class="em2">
	宋劉過撰過有龍洲集已著錄陳振孫書錄解題載劉改之詞一卷此本爲毛晉所刊題曰龍洲詞從全集之名也黃昇花庵詞選謂改之乃稼軒之客詞多壯語蓋學稼軒然過詞凡贈辛棄疾者則學其體如古豈無人可以似吾稼軒者誰等詞是也其餘雖跌宕淋漓實未嘗全作辛體陶九成輟耕錄又謂改之造語贍逸有思致沁園春二首尤纎麗可愛今觀集中詠美人指甲美人足二闋刻畫猥䙝頗乖大雅九成乃獨加推許不及張端義貴耳集獨取其南樓一詞爲不失賞音矣渚山堂詞話云改之沁園春綠鬢朱顏一闋係代壽韓平原然在當時不知竟代誰作今亦無從詳考觀集中賀新郞第五首註曰平原納寵姬奏方響席上賦則改之且身預南園之宴不止代人祝嘏矣蓋縱橫游士志在功名固不能規言而矩行亦不必曲爲之諱也又沁園春第七首註曰寄辛承旨時承旨招不赴此原註也其事本明又註或作風雪中欲詣稼軒久寓湖上未能一往賦此以解此毛晉校本註也巳自生訛異樂府紀聞乃謂幼安守京口日改之即敝衣曳履承命賦詩是兩人定交在幼安未帥越之前山房隨筆載此詞又稱稼軒帥越東時改之欲見辛不納藉晦菴南軒二人爲之地始得進見云云考岳珂與過相善珂所作桯史第二卷載此事云嘉泰癸亥改之在中都時辛稼軒帥越聞其名遣介招之適以事不及行因效辛體沁園春一詞云云與集中自注相合則諸說之誣審矣珂又稱過誦此詞掀髯有得色珂乃以白日見鬼調之其言雖戲要亦未嘗不中其病也
</p>
<div class="section" id="title-5"><h2>
	竹屋癡語一卷<span class="jiazhu">安徽巡撫採進本</span>
</h2></div>
<p class="em2">
	宋高觀國撰觀國字賓王山陰人陳振孫書錄解題載竹屋詞一卷高觀國撰不詳何人高郵陳造并與史達祖二家爲之序此本爲毛晉所刊末有晉跋僅錄造序中所稱竹屋梅溪語皆不經人道其妙處少游美成不及數語而不載全文然考造江湖長翁集亦不載是序或當時削其藁歟詞自鄱陽姜䕫句琢字鍊始歸醇雅而達祖觀國爲之羽翼故張炎謂數家格調不凡句法挺異俱能特立淸新之意刪削靡曼之詞乃草堂詩餘於白石梅溪則槪未寓目竹屋詞亦止選其玉蝴蜨一闋蓋其時方尚甜熟與風尚相左故也觀國與史達祖叠相酬唱旗鼓俱足相當惟梅溪詞中尚有賀新郞一闋注云湖上與高賓王同賦今集中未見此調殆佚之歟
</p>
<div class="section" id="title-6"><h2>
	山中白雲詞八卷<span class="jiazhu">江蘇巡撫採進本</span>
</h2></div>
<p class="em2">
	宋張炎撰炎字叔夏號玉田又號樂笑翁循王張俊之五世孫家於臨安宋亡後潛蹤不仕縱遊浙東西落拓以終平生工爲長短句以春水詞得名人因號曰張春水其後編次詞集者即以此首壓卷倚聲家傳誦至今然集中他調似此者尚多殆如賀鑄之稱梅子偶遇品題便爲佳話耳所長實不止此也炎生於淳祐戊申當宋邦淪覆年已三十有三猶及見臨安全盛之日故所作往往蒼涼激楚即景抒情借寫其身世盛衰之感非徒以剪紅刻翠爲工至其研究聲律尤得神解以之接武姜䕫居然後勁宋元之間亦可謂江東獨秀矣炎詞世鮮完帙此本乃錢中諧所藏猶明初陶宗儀手書康熙中錢塘龔翔麟始爲傳寫授梓後上海曹炳曾又爲重刊舊附樂府指迷一卷今析出別著於錄其仇遠原序鄭思肖原跋及戴表元送炎序則仍並錄之以存其舊焉
</p>
<div class="section" id="title-7"><h2>
	竹山詞一卷<span class="jiazhu">安徽巡撫採進本</span>
</h2></div>
<p class="em2">
	宋蔣捷撰捷字勝欲自號竹山宜興人德祐中嘗登進士宋亡之後遁跡不仕以終是編爲毛晉汲古閣所刊卷首載至正乙巳湖濱散人題詞謂此稿得之唐士牧家雖無詮次已無遺逸當猶元人所傳之舊本矣其詞練字精深詞音諧暢爲倚聲家之榘矱間有故作狡獪者如水龍吟招落梅魂一闋通首住句用些字瑞鶴仙壽東軒一闋通首住句用也字而於虛字之上仍然叶韻蓋偶用詩騷之格非若黃庭堅趙長卿輩之全不用叶竟成散體者比也他如應天長一闋註云次淸眞韻前半闋轉翠籠池閣句止五字而考周邦彥詞作正是夜堂無月實六字句後半闋漫有戲龍盤句亦五字而考周詞又見漢宮傳燭實亦六字此必刊本各有脫字至於沁園春絶勝珠簾十里樓句樓字上譌增迷字玉樓春明朝與子穿花去句花字譌作不字行香子奈雲溶溶句奈字下譌增何字粉蝶兒古今來人易老句譌脫一來字翠羽吟但留殘月掛蒼穹句譌脫月蒼二字皆爲疎舛唐多令之訛爲糖多尤足嗢噱其喜遷鶯調所載改本一闋視元詞殊減風韻似非捷所自定詞統譏之甚當但指爲史達祖詞則又誤記耳
</p>
<div class="section" id="title-8"><h2>
	竹齋詩餘一卷<span class="jiazhu">安徽巡撫採進本</span>
</h2></div>
<p class="em2">
	宋黃機撰機字幾仲一云字幾叔東陽人其事蹟無可考見据詞中所著有時欲之官永興語蓋亦嘗仕宦於州郡但不知爲何官耳其遊蹤則多在吳楚之間而與岳總幹以長調唱酬爲尤夥總幹者岳飛之孫珂也時爲淮東總領兼制置使岳氏爲忠義之門故機所贈詞亦皆沈鬱蒼涼不復作草媚花香之語其乳燕飛第二闋乃次徐斯遠寄辛棄疾韻者棄疾亦有和詞世所傳稼軒詞本賦字凡複用兩韻今考機詞知前闋所用乃付字足證流俗刊刻之誤又辛詞調名賀新郞此則名乳燕飛者以蘇軾此調中有乳燕飛華屋句後人因而改名實一調也卷末毛晉跋惜草堂詩餘不載其一字案草堂詩餘乃南宋坊賈所編漫無鑒別徒以其古而存之故朱彝尊謂草堂選詞可謂無目其去其取又何足爲機重輕歟
</p>
<div class="section" id="title-9"><h2>
	梅溪詞一卷<span class="jiazhu">江蘇巡撫採進本</span>
</h2></div>
<p class="em2">
	宋史達祖撰達祖字邦卿號梅溪汴人田汝成西湖志餘稱韓侂冑有堂吏史達祖擅權用事與之名姓皆同今考集中齊天樂第五首註中秋宿眞定驛滿江紅第二首註九月二十一日東京懷古水龍吟第三首註陪節欲行留別社友鷓鴣天第四首註衛縣道中惜黃花一首註九月七日定興道中核其詞意必李壁使金之時侂冑遣之隨行覘國故有諸詞知撰此集者即侂冑所用之史達祖又考玉津園事張鎡雖預其謀而鎡實侂冑之狎客故於滿頭花生辰得移廚張樂於其邸此篇前有鎡序足證其爲侂冑黨序末稱數路得人恐不特尋美於漢亦足證其實爲掾史確非兩人惟序作於嘉泰元年辛酉而集中有壬戌立春一首序稱初識達祖出詞一編而集中有與鎡唱和詞二首則此本又後來所編非鎡所序之本矣達祖人不足道而詞則頗工鎡稱其分鑣淸眞平睨方回而紛紛三變行輩不足比數淸眞爲周邦彥之號方回爲賀鑄之字三變爲柳永之原名其推奬未免稍溢然淸詞麗句在宋季頗屬錚錚亦未可以其人掩其文矣
</p>
<div class="section" id="title-10"><h2>
	散花庵詞一卷<span class="jiazhu">安徽巡撫採進本</span>
</h2></div>
<p class="em2">
	宋黃昇撰昇字叔暘號玉林又號花庵詞客以所居有玉林又有散花庵也毛晉刊本以昇作昃以叔暘作叔陽而諸本實多作黃昇考花庵絶妙詞選舊傳刻本題曰黃｛日／(彡#乂)｝又詩人玉屑前有昇序世所傳翻刻宋本猶鈎摹當日手書亦作黃｛日／(彡#乂)｝檢詞選序末尚有當時姓氏小印實作｛日／(彡#乂)｝字蓋許愼說文昇字篆文作｛日／(彡#乂)｝昇特以篆體署字故作｛日／(彡#乂)｝字晉不考六書妄改作昃殊爲舛謬至叔陽乃盧炳之字炳即撰哄堂詞者晉乃移而爲昇字益桃僵李代矣昇所選絶妙詞末附以已詞四十首蓋用王逸編楚詞徐陵編玉臺新詠苪挺章編國秀集之例此本全錄之惟旁摭他書增入三首耳昇早棄科舉雅意歌詠曾以詩受知游九功見胡德方所作詞選序其詞亦上逼少游近摹白石九功贈詩所云晴空見冰柱者庶幾似之德方序又謂閩帥樓秋房聞其與魏菊莊相友以泉石淸士目之按菊莊名慶之建安人即撰詩人玉屑者梅澗詩話載慶之過玉林詩絶句云一步離家是出塵幾重山色幾重雲沙溪淸淺橋邊路折得梅花又見君則昇必慶之之同里隱居是地故獲見稱於閩帥又游九功亦建陽人其答叔暘五言古詩一首尚載在詩家鼎臠是昇爲閩人可以考見朱彝尊詞綜及近時厲鶚宋詩紀事均未及詳其里籍今附著於此焉
</p>
<div class="section" id="title-11"><h2>
	石屏詞一卷<span class="jiazhu">安徽巡撫採進本</span>
</h2></div>
<p class="em2">
	宋戴復古撰復古有石屏集已著錄此詞一卷乃毛晉所刻別行本也復古爲陸游門人以詩鳴江湖間方回瀛奎律髓稱其淸新健快自成一家今觀其詞亦音韻天成不費斧鑿其望江南自嘲第一首云賈島形模元自瘦杜陵言語不妨村誰解學西崑復古論詩之宗旨於此具見宜其以詩爲詞時出新意無一語蹈襲也集内大江西上曲即念奴嬌本因蘇軾詞起句故稱大江東去復古乃以已詞首句又改名大江西上曲未免效顰至赤壁懷古滿江紅一闋則豪情壯采實不減於軾楊愼詞品最賞之宜矣此本卷後載樓鑰所記一則即係石屏集中跋語陶宗儀所記一則見輟耕錄其江右女子一詞不著調名以各調証之當爲祝英臺近但前闋三十七字俱完後闋則逸去起處三句十四字當係流傳殘闕宗儀旣未經辨及後之作圖譜者因詞中第四語有揉碎花箋四字遂另造一調名殊爲杜撰至於木蘭花慢懷舊詞前闋有重來故人不見云云與江右女子詞君若重來不相忘處語意若相酬答疑即爲其妻而作然不可考矣
</p>
<div class="section" id="title-12"><h2>
	斷腸詞一卷<span class="jiazhu">江蘇周厚堉家藏本</span>
</h2></div>
<p class="em2">
	宋朱淑眞撰淑眞海寧女子自稱幽棲居士是集前有紀畧一篇稱爲文公姪女然朱子自爲新安人流寓閩中考年譜世系亦別無兄弟著籍海寧疑依附盛名之詞未必確也紀畧又稱其匹偶非倫弗遂素志賦斷腸集十卷以自解其詞則僅書錄解題載一卷世久無傳此本爲毛晉汲古閣所刊後有晉跋稱詞僅見二闋於草堂集又見一闋於十大曲中落落如晨星後乃得此一卷爲洪武間抄本乃與潄玉詞並刊然其詞止二十七闋則亦必非原本矣楊愼升庵詞品載其生查子一闋有月上柳梢頭人約黃昏後語晉跋遂稱爲白璧微瑕然此詞今載歐陽修廬陵集第一百三十一卷中不知何以竄入淑眞集内誣以桑濮之行愼收入詞品旣爲不考而晉刻宋名家詞六十一種六一詞即在其内乃於六一詞漏註互見斷腸詞已自亂其例於此集更不一置辨且證實爲白璧微瑕益鹵莽之甚今刊此一篇庶免於厚誣古人貽九泉之憾焉
</p>
<div class="section" id="title-13"><h2>
	天籟集二卷<span class="jiazhu">編修汪如藻家藏本</span>
</h2></div>
<p class="em2">
	金白樸撰樸字仁甫一字太素號蘭谷眞定人父寓齋失其名仕金爲樞密院判官會世亂父子相失嘗鞠於元好問家得其指授金亡後被薦不出徙居金陵放浪詩酒尤精度曲是本乃所作詞集世久失傳康熙中六安楊希格始得於白氏之裔凡一百篇前有王博文序後有孫作序及曹安贊希格以示朱彝尊彝尊分爲二卷序而傳之樸詞淸雋婉逸意愜韻諧可與張炎玉田詞相匹惟以製曲掩其詞名故沈晦者越數百年詞家選本遂均不載其姓字朱彝尊輯詞綜時亦尚未見其本書成之後乃得之書雖晚出而倚聲家未有疑其僞者蓋其詞采氣韻皆非後人之所能固一望而知爲宋元人語矣
</p>
<div class="section" id="title-14"><h2>
	蛻巖詞二卷<span class="jiazhu">兩淮鹽政採進本</span>
</h2></div>
<p class="em2">
	元張翥撰翥有蛻庵詩集已著錄此編附載詩集之後而自爲卷帙案元史翥本傳稱翥長於詩其近體長短句尤工殁後無子其遺稿不傳傳者冇樂府律詩僅三卷則在當日即與詩合爲一編然云三卷與今本不合考詩集前有僧來復序稱至正丙午僧大杼選刻其遺稿又有僧宗泐跋作於洪武丁巳仍稱將刊板以行世是大杼之編次在至正二十六年其刊板則在洪武六年而宋濂等修元史則在洪武二年未及見此足本故據其別傳之本與詩共稱三卷也來復序題蛻庵詩集宗泐跋亦稱右潞國張公詩集若干卷均無一字及詞然宗泐稱大杼取其遺稿歸江南選得九百首今詩實七百六十七首合以詞一百三十三首乃足九百之數則其詞亦大杼之所編特傳寫者或附詩集或析出別行耳翥年八十二乃卒上猶及見仇遠傳其詩法下猶及與倪瓚張羽顧阿瑛郯九韶危素諸人與之唱和以一身厯元之盛衰故其詩多憂時傷亂之作其詞乃婉麗風流有南宋舊格其沁園春題下註曰讀白太素天籟詞戲用韻效其體蓋白璞所宗者多東坡稼軒之變調翥所宗者猶白石夢窗之餘音門徑不同故其言如是也又春從天上來題下註曰廣陵冬夜與松雲子論五音二變十二調且品簫以定之淸濁高下還相爲宫犁然律吕之均雅俗之正則其於倚聲之學講之深矣
</p>
<div class="section" id="title-15"><h2>
	珂雪詞二卷<span class="jiazhu">山東巡撫採進本</span>
</h2></div>
<p class="em2">
	國朝曹貞吉撰貞吉有珂雪詩已著錄是編則其詩餘也上卷凡一百三十四首下卷凡一百五首其總目所載補遺尚有卜算子浪淘沙木蘭花春草碧滿江紅百字令木蘭花慢臺城路等八調而皆有錄無書殆以附在卷末裝緝者偶佚之歟其詞大抵風華掩映寄托遙深古調之中緯以新意不必模周範柳學步邯鄲而自不失爲雅製蓋其天分於是事獨近也陳維崧集有貞吉詠物詞序云吟成十首事足千秋趙明誠金石之錄遜此華文郭宏農山海之篇慚斯雅製雖友朋推挹之詞不無溢量要在近代詞家亦卓然一作手矣舊本毎調之末必列王士禎彭孫遹張潮李良年曹勳陳維崧等評語實沿明季文社陋習最可厭憎今悉刪除以淸耳目且以見文之工與不工原所共見傳與不傳在所自爲名流之序跋批點不過木蘭之櫝日久論定其妍醜不由於此庶假借聲譽者曉然知標榜之無庸焉
</p>
<p class="em2">
	右詞曲類詞集之屬五十九部一百三卷皆文淵閣著錄
</p>
<div class="section" id="title-16"><h2>
	花間集十卷<span class="jiazhu">江蘇巡撫採進本</span>
</h2></div>
<p class="em2">
	後蜀趙崇祚編崇祚字弘基事孟昶爲衛尉少卿而不詳其里貫十國春秋亦無傳案蜀有趙崇韜爲中書令廷隱之子崇祚疑即其兄弟行也詩餘體變自唐而盛行於五代自宋以後體製益繁選錄益衆而溯源星宿當以此集爲最古唐末名家詞曲俱賴以僅存其中漁父詞楊柳枝浪淘沙諸調唐人仍載入詩集蓋詩與詞之轉變在此數調故也於作者不題名而題官蓋即文選書字之遺意惟一人之詞時割數首入前後卷以就毎卷五十首之數則體例爲古所未有耳陳振孫謂所錄自温庭筠而下十八人凡五百首今逸其二坊刻妄有增加殊失其舊此爲明毛晉重刊宋本猶爲精審前有蜀翰林學士中書舍人歐陽炯序作於孟昶之廣政三年乃晉高祖之天福五年也後有陸游二跋其一稱斯時天下岌岌士大夫乃流宕如此或者出於無聊不知惟士大夫流宕如此天下所以岌岌游未反思其本耳其二稱唐季五代詩愈卑而倚聲者輒簡古可愛能此不能彼未易以理推也不知文之體格有高卑人之學力有强弱學力不足副其體格則舉之不足學力足以副其體格則舉之有餘律詩降於古詩故中晚唐古詩多不工而律詩則時有佳作詞又降於律詩故五季人詩不及唐詞乃獨勝此猶能舉七十斤者舉百斤則蹶舉五十斤則運掉自如有何不可理推乎
</p>
<div class="section" id="title-17"><h2>
	尊前集二卷<span class="jiazhu">江蘇巡撫採進本</span>
</h2></div>
<p class="em2">
	不著編輯者名氏前有萬曆間嘉興顧梧芳序云余愛花間集欲播傳之而余斯編苐有類焉似即梧芳所輯故毛晉亦謂梧芳採錄名篇釐爲二卷而朱彝尊跋則謂於吳下得吳寛手抄本取顧本勘之詞人之先後樂章之次第靡有不同因定爲宋初人編輯考宋張炎樂府指迷曰粤自隋唐以來聲詩間爲長短句至唐人則有尊前花間集似乎此書與花間集皆爲五代舊本然樂府指迷一云沈伯時作又云顧阿瑛作其爲眞出張炎與否蓋未可定又陳振孫書錄解題歌詞類以花間集爲首註曰此近世倚聲塡詞之祖而無尊前集之名不應張炎見之而陳振孫不見彝尊定爲宋本亦未可盡憑疑以傳疑無庸强指且就詞論詞原不失爲花間之驂乘玩其情采足資沾漑亦不必定求其人以實之也
</p>
<div class="section" id="title-18"><h2>
	梅苑十卷<span class="jiazhu">山東巡撫採進本</span>
</h2></div>
<p class="em2">
	宋黃大輿編大輿字載萬錢曾讀書敏求記引王灼之語云字載方殆書萬爲万又訛万爲方如蕭方等之轉爲萬等歟其爵里未詳厲鶚宋詩紀事稱爲蜀人亦以原序自署岷山耦耕及成都文類載其詩以意推之耳無確證也王灼稱大輿歌詞與唐名輩相角其樂府號廣變風有賦梅花數曲亦自奇特然樂府今不傳惟此集僅存所錄皆詠梅之詞起於唐代止於南北宋間自序稱已酉之冬抱疾山陽三徑掃迹所居齋前更植梅一株晦朔未明畧已粲然於是錄唐以來才士之作以爲齋居之玩命之曰梅苑考已酉爲建炎二年正高宗航海之歲山陽又戰伐之衝不知大輿何以獨得蕭閒編輯是集殆已酉字有誤乎昔屈宋徧陳香草獨不及梅六代及唐篇什亦寥寥可數自宋人始絶重此花人人吟咏方回撰瀛奎律髓於著題之外別出梅花一類不使溷於羣芳大輿此集亦是志也雖一題裒至數百闋或不免窠臼相因而刻畫形容亦往往各出新意固倚聲者之所採擇也集中兼采蠟梅蓋二花別種同時義可附見至九卷兼及楊梅則務博之失不自知其泛濫矣
</p>
<div class="section" id="title-19"><h2>
	樂府雅詞五卷<span class="jiazhu">江蘇巡撫採進本</span>
</h2></div>
<p class="em2">
	宋曾慥編慥有類說已著錄是編皆輯宋人之詞前有朱彝尊題詞謂陳氏書錄解題載曾端伯樂府雅詞一十二卷拾遺二卷此本抄自上元焦氏止存三卷及拾遺殆非足本然彝尊曝書亭集又載此書跋云繹其自序稱三十有四家合三卷爲足本無疑蓋此卷首所載爲彝尊初藁集所載乃詳定之本也慥自序謂涉諧謔則去之當時艷曲謬託歐公者悉刪除之則命曰雅詞具有風旨非靡靡之音可比至於道宫薄媚西子詞排徧之後有入破虚催褒徧摧拍歇拍煞衮諸名皆他本所罕載猶見宋人舊法不獨九張機詞僅見於此是又足資詞家之考證矣
</p>
<div class="section" id="title-20"><h2>
	花庵詞選二十卷<span class="jiazhu">内府藏本</span>
</h2></div>
<p class="em2">
	宋黃昇撰其書成於淳祐乙酉前十卷曰唐宋諸賢絶妙詞選始於唐李白終於北宋王昴方外閨秀各爲一卷附焉後十卷曰中興以來絶妙詞始於康與之終於洪瑹昇所自作詞三十八首亦附錄於末前十卷内頗有已入南宋者蓋宣和靖康之舊人過江猶在者也然後十卷内如康與之陳與義葉夢得亦皆北宋舊人又不知其以何斷限矣觀昇自序其意蓋欲以繼趙崇祚花間集曾慥樂府雅詞之後故蒐羅頗廣其中如李後主山花子一首本李璟之作南唐書載馮延已之對可證亦未免小有疎舛然昇本工詞故精於持擇自序稱暇日裒集得數百家而所錄止於此數去取亦特爲謹嚴非草堂詩餘之類參襍俗格者可比又毎人名之下各註字號里貫毎篇題之下亦間附評語俱足以資考核在宋人詞選要不失爲善本也
</p>
<div class="section" id="title-21"><h2>
	類編草堂詩餘四卷<span class="jiazhu">通行本</span>
</h2></div>
<p class="em2">
	不著編輯者名氏舊傳南宋人所編者王楙野客叢書作於慶元間已引草堂詩餘張仲宗滿江紅詞證蝶粉蜂黃之語則此書在慶元以前矣詞家小令中調長調之分自此書始後來詞譜依其字數以爲定式未免稍拘故爲萬樹詞律所譏然塡詞家終不廢其名則亦倚聲之格律也朱彝尊作詞綜稱草堂選詞可謂無目其詬之甚至今觀所錄雖未免雜而不純不及花間諸集之精善然利鈍互陳瑕瑜不掩名章俊句亦錯出其間一槪詆排亦未爲公論此本爲明杭州顧從敬所刊前有嘉靖庚戌何良俊序稱爲從敬家藏宋刻較世所行本多七十餘調其刻在汲古閣本之前又諸詞之後多附以當時詞話汲古閣本皆無之考所引黃昇花庵選周密絶妙好詞均在宋末知爲後來所附入非其原本然採摭尚不猥濫亦頗足以資考證故仍並存焉
</p>
<div class="section" id="title-22"><h2>
	絶妙好詞箋七卷<span class="jiazhu">兵部侍郞紀昀家藏本</span>
</h2></div>
<p class="em2">
	絶妙好詞宋周密編其箋則國朝查爲仁厲鶚所同撰也密所編南宋歌詞始於張孝祥終於仇遠凡一百三十二家去取謹嚴猶在曾慥樂府雅詞黃昇花庵詞選之上又宋人詞集今多不傳併作者姓名亦不盡見於世零璣碎玉皆賴此以存於詞選中最爲善本初爲仁採摭諸書以爲之箋各詳作者里居出處或因詞而考証其本事或因人而附載其佚聞以及諸家評論之語與其人之名篇秀句不見於此集者咸附錄之會鶚亦方箋此集尚未脫稿適遊天津見爲仁所箋遂舉以付之刪複補漏合爲一書今簡端並題二人之名不没其助成之力也所箋多泛濫旁涉不盡切於本詞未免有嗜博之弊然宋詞多不標題讀者毎不詳其事如陸游之瑞鶴仙韓元吉之水龍吟辛棄疾之祝英臺近尹煥之唐多令楊恢之二郞神非參以他書得其源委有不解爲何語者其疏通證明之功亦有不可冺者矣密有癸辛襍識鶚有遼史拾遺皆已著錄爲仁字心穀號蓮坡宛平人康熙辛卯舉人是集成於乾隆已巳刻於庚午鶚序稱其尚有詩餘紀事如干卷今未之見殆未成書歟
</p>
<div class="section" id="title-23"><h2>
	樂府補題一卷<span class="jiazhu">江蘇巡撫採進本</span>
</h2></div>
<p class="em2">
	不著編輯者名氏皆宋末遺民倡和之作凡賦龍涎香八首其調爲天香賦白蓮十首其調爲水龍吟賦蓴五首其調爲摸魚兒賦蟬十首其調爲齊天樂賦蟹四首其調爲桂枝香作者爲王沂孫周密王易簡馮應瑞唐藝孫吕同老李彭老練恕可唐珏趙汝訥李居仁張炎仇遠等十三人又無名氏二人其書諸家皆不著錄前有朱彝尊序稱爲常熟吳氏抄本休寧汪晉賢購之長興藏書家而蔣景祁鏤版以傳云云則康熙中始傳於世也彝尊序又稱當日倡和之篇必不止此亦必有序以誌歲月惜今皆逸云云其說亦是然疑或墨迹流傳後人錄之成帙未必當時即編次爲集故無序目亦未可知也
</p>
<div class="section" id="title-24"><h2>
	花草粹編十二卷<span class="jiazhu">禮部尚書曹秀先家藏本</span>
</h2></div>
<p class="em2">
	明陳耀文編耀文有經典稽疑已著錄是編採掇唐宋歌詞亦間及於元人而所採殊少自序稱是集因唐花間集宋草堂詩餘而起故以花草粹編爲名然使惟以二書合編各採其一字名書已無義理乃綜括兩朝之詞而以花字代唐字以草字代宋字衡以名實尤屬未安然其書捃摭繁富毎調有原題者必錄原題或稍僻者必著采自某書其有本事者併列詞話於其後其詞本不佳而所塡實爲孤調如縷縷金之類則註曰備題編次亦頗不苟蓋耀文於明代諸人中猶講考證之學非嘲風弄月者比也雖糾正之詳不及萬樹之詞律選擇之精不及朱彝尊之詞綜而裒輯之功實居二家之前創始難工亦不容以後來掩矣此本與天中記板式相同蓋猶耀文舊刻而卷首乃有延祐四年陳良弼序刊刻拙惡僅具字形而其文則仍耀文之語蓋坊賈得其舊板別刊一序弁其首以僞爲元板耳
</p>
<div class="section" id="title-25"><h2>
	御定歷代詩餘一百二十卷
</h2></div>
<p class="em2">
	康熙四十六年聖祖仁皇帝御定所錄詞自唐至明凡一千五百四十調九千餘首釐爲一百卷又詞人姓氏十卷詞話十卷考梁代吳聲歌曲句有短長音多柔曼已漸近小詞唐初作者雲興詩道復振故將變而不能變迨其中葉雜體日增於是竹枝柳枝之類先變其聲望江南調笑令宫中三臺之類遂變其調然猶載之詩集中不別爲一體泊乎五季詞格乃成其歧爲別集始於馮延已之陽春詞其歧爲總集則始於趙崇祚之花間集自宋初以逮明季沿波迭起撰述彌增然求其括歷代之精華爲諸家之總彚者則多窺半豹未睹全牛罕能博且精也我聖祖仁皇帝游心蓺苑於文章之體一一究其正變核其源流兼括洪纖不遺一技乃命侍讀學士沈辰垣等蒐羅舊集定著斯編凡柳周婉麗之音蘇辛奇恣之格兼收兩派不主一隅旁及元人小令漸變繁聲明代新腔不因舊譜者茍一長可取亦衆美胥收至於考求爵里可以爲論世之資辨証妍媸可以爲倚聲之律者網羅宏富尤極精詳自有詞選以來可云集其大成矣若夫諸調次第並以字數多少爲斷不沿草堂詩餘强分小令中調長調之名更一洗舊本之陋也
</p>
<div class="section" id="title-26"><h2>
	詞綜三十四卷<span class="jiazhu">内府藏本</span>
</h2></div>
<p class="em2">
	國朝朱彝尊編其同時增定者則休寧汪森也彝尊有經義考森有粤西詩載並已著錄是編錄唐宋金元詞通五百餘家於專集及諸選本外凡稗官野紀中有片詞足錄者輒爲採掇故多他選未見之作其調名句讀爲他選所淆舛及姓氏爵里之誤皆詳攷而訂正之其去取亦具有鑒别蓋彝尊本工於塡詞平日嘗以姜夔爲詞家正宗而張輯盧祖臯史達祖吳文英蔣捷王沂孫張炎周密爲之羽翼謂自此以後得其門者或寡又謂小令當法汴京以前慢詞則取諸南渡又謂論詞必出於雅正故曾慥錄雅詞鮦陽居士輯復雅又盛稱絶妙好詞甄錄之當其立說大抵精確故其所選能簡擇不苟如此以視花間草堂諸編勝之遠矣
</p>
<div class="section" id="title-27"><h2>
	十五家詞三十七卷<span class="jiazhu">浙江巡撫採進本</span>
</h2></div>
<p class="em2">
	國朝孫默編默字無言休寧人是編所輯國朝諸家之詞有專集者凡十有五人吳偉業梅村詞二卷梁淸標棠村詞三卷宋琬二鄉亭詞二卷曹爾堪南溪詞二卷王士祿炊聞詞三卷尤侗百末詞二卷陳世祥合影詞二卷黃永溪南詞二卷陸求可月湄詞四卷鄒祇謨麗農詞二卷彭孫遹延露詞三卷王士禎衍波詞二卷董以寧蓉渡詞三卷陳維崧烏絲詞四卷董俞玉鳬詞二卷各家以小令中調長調爲次載其本集原序於前并錄其同時人評點案王士禎居易錄曰新安孫布衣默居廣陵貧而好客四方名士至者必徒步訪之嘗告子欲渡江往海鹽詢以有底急則云欲訪彭十羨門索其新詞與予及鄒程村作合刻爲三家耳陳其年維崧贈以詩曰秦七黃九自佳耳此事何與卿饑寒指此也云云蓋其初刻在康熙甲辰爲鄒祇謨彭孫遹王士禎三家即居易錄所云杜濬爲之序至丁未續以曹爾堪王士祿尤侗三家是爲六家孫金礪爲之序戊申又續以陳世祥陳維崧董以寧董俞四家汪懋麟爲之序十五家之本定於丁巳鄧漢儀爲之序凡閱十四年始彚成之雖標榜聲氣尚沿明末積習而一時倚聲佳製實畧備於此存之可以見國初諸人文采風流之盛至於毎篇之末必附以評語有類選刻時文殊爲惡道今並刪除不使穢亂簡牘焉
</p>
<p class="em2">
	右詞曲類詞選之屬十二部二百六十二卷皆文淵閣著錄
</p>
<div class="section" id="title-28"><h2>
	碧雞漫志一卷<span class="jiazhu">編修程晉芳家藏本</span>
</h2></div>
<p class="em2">
	宋王灼撰灼有糖霜譜已著錄是編詳述曲調源流前七條爲總論述古初至唐宋聲歌遞變之由次列涼州伊州霓裳羽衣曲甘州胡渭州六么西河長命女楊柳枝喝䭾子蘭陵王虞美人安公子水調歌萬歲樂夜半樂何滿子凌波神荔枝香阿濫堆念奴嬌淸平樂雨淋鈴菩薩蠻望江南麥秀兩岐文漵子後庭花鹽角兒凡二十八調一一溯得名之緣起與其漸變宋詞之沿革蓋三百篇之餘音至漢而變爲樂府至唐而變爲歌詩及其中葉詞亦萌芽至宋而歌詩之法漸絶詞乃大盛其時士大夫多嫻音律往往自製新聲漸增舊譜故一調或至數體一體或有數名其目幾不可殫舉又非唐及五代之古法灼作是編就其傳授分明可以考見者核其名義正其宫調以著倚聲所自始其餘晚出雜曲則不暇一一詳也迨金元院本旣出併歌詞之法亦亡文士所作僅能按舊曲平仄循聲塡字自明以來遂變爲文章之事非復律吕之事併是編所論宮調亦莫解其說矣然其間正變之由猶賴以畧得其梗槪亦考古者所必資也其辨霓裳羽衣曲爲河西節度使楊敬述所獻唐明皇爲之潤色援白居易鄭嵎詩註爲証一掃月宫妖妄之說又據譜謂是曲第一至第六叠皆無拍證唐史載王維論按樂圖霓裳第三叠初拍之僞持論極爲精核他如虞美人曲諸說各別何滿子曲一事異詞者皆闕其所疑亦頗詳愼至念奴嬌偶以古人爲名亦猶戚氏之例本不出於天寶灼特以當時誤稱唐曲而辨之理宜附錄不當雜列古曲之中鹽角兒旣據嘉祐雜志謂出於梅堯臣則未可附於古曲且鹽乃曲名隋薛道衡集有昔昔鹽唐張鷟朝野僉載有突厥鹽可以互証乃云市鹽得於紙角上已爲附會且紙角幾許乃能容一曲譜亦不近事理是則泛濫及之不免千慮之一失矣
</p>
<div class="section" id="title-29"><h2>
	沈氏樂府指迷一卷<span class="jiazhu">大理寺卿陸錫熊家藏本</span>
</h2></div>
<p class="em2">
	宋沈義父撰義父字伯時履貫未詳前有自題稱壬寅秋始識靜翁於澤濱癸卯識夢窓暇日相與唱酬案壬寅癸卯爲淳祐二年三年則理宗時人也元人跋陸輔之詞旨嘗引此書然篇頁寥寥不能成帙故世無單行之本此本附刻陳耀文花草粹編中凡二十八條其論詞以周邦彥爲宗持論多爲中理惟謂兩人名不可對使如庾信愁多江淹恨極之類頗失之拘又謂說桃須用紅雨劉郞等字說柳須用章臺灞岸等字說書須用銀鈎等事說淚須用玉筯等字說髮須用綠雲等事說簟須用湘竹等事不可直說破其意欲避鄙俗而不知轉成塗飾亦非確論至所謂去聲字最要緊及平聲字可用入聲字替上聲字不可用入聲字替一條則剖析微芒最爲精核萬樹詞律實祖其說又謂古曲譜多有異同至一腔有兩三字多少者或句法長短不等蓋被敎師改換亦有嘌唱一家多添了字云云乃知宋詞亦不盡協律歌者不免增減萬樹詞律所謂曲有襯字詞無襯字之說尚爲未究其變也
</p>
<div class="section" id="title-30"><h2>
	渚山堂詞話三卷<span class="jiazhu">浙江范懋柱家天一閣藏本</span>
</h2></div>
<p class="em2">
	明陳霆撰霆有唐餘紀傳已著錄是編與所作詩話並刊而較詩話爲稍勝蓋霆詩格頗纎於詞爲近故論詞轉用所長其中如韋莊雨餘風軟碎鳴禽句本用杜荀鶴春宫怨語南卓羯鼓錄所謂透空碎遠之聲即此碎字當訓細瑣襍亂之義霆乃謂鳴禽曰碎於理不通改爲暖風嬌鳥碎鳴音未免點金成鐵又謂楊孟載雪詞𫂙𫂙颺颺字古無所出欲據黃庭堅詩改爲疎疎密密不知以疎疎密密詠雪黃詩又何所出亦未免涉於膠固然其他持論多確又宋元明佚篇斷句往往而有如宋徐一初九日登高之類其本集不傳於世者亦頗賴以存王昭儀滿江紅詞爲其位下官人張瓊瑛作垂楊玉耳墜金環二曲爲唐宋舊譜所無之類亦足資考証猶明人詞話之善本也
</p>
<div class="section" id="title-31"><h2>
	詞話二卷<span class="jiazhu">浙江巡撫採進本</span>
</h2></div>
<p class="em2">
	國朝毛奇齡撰奇齡有仲氏易已著錄據西河合集序目稱此書本四卷佚其二卷不敢贋補故僅以半刊行王晫今世說稱奇齡善詩歌樂府塡詞所爲大率托之美人香草纏綿綺麗按節而歌使人悽愴又能吹簫度曲是奇齡塡詞之功較深於詩且本爲小技萌於唐而成於宋亦不待援引古書別爲高論故所說轉不支離其論沈去矜詞韻一條尤爲精核論辛棄疾蔣捷爲別調亦深明源委惟其遠溯六朝以鮑照梅花落亦可稱詞則漢代鐃歌何嘗不句有長短亦以爲詞之始乎又西廂記相女配夫本爲相度之相今尚有此方言而引孫復相女不以嫁公侯乃以嫁山谷衰老語以爲宰相之相則牽引附會仍蹈結習至所述詞曲變爲演劇縷陳始末亦極賅悉而云宋末安定郡王趙令畤始作商調鼓子詞譜西廂傳奇考令畤即蘇軾集所稱趙德麟實非宋末之人亦未免少疎然自宋以來撰詩話者多撰詞話者較少奇齡是編雖不及徐釚詞苑叢談之采摭繁富門目詳明然所敘論亦足備談資故削其詩話而錄存是編焉
</p>
<div class="section" id="title-32"><h2>
	詞苑叢談十二卷<span class="jiazhu">通行本</span>
</h2></div>
<p class="em2">
	國朝徐釚撰釚字電發號虹亭吳江人康熙乙未召試博學宏詞授翰林院檢討是書專輯詞家故實分體製音韻品藻紀事辨正諧謔外編七門采摭繁富援据詳明足爲論詞者總滙江南通志稱釚少刻菊莊樂府朝鮮貢使仇元吉見之以金餅購去貽詩曰中朝攜得菊莊詞讀罷煙霞照海湄北宋風流何處是一聲鐵笛起相思則釚於倚聲一道自早歲即巳擅長故於論詞亦具有鑒裁非苟作也惟其間徵引舊文未盡注其所出同時朱彝尊陳維崧等嘗議之釚亦自欲補綴而未盡也至紀事一門半取近事其間點綴以成佳話標榜以借虛聲者蓋所不免然考世說新語註載裴啓作語林記謝安黃公酒壚事安以爲所說不實是敘錄同時之事自古已然唐宋人詩話說部此類尤夥則亦非釚之創例矣
</p>
<p class="em2">
	右詞曲類詞話之屬五部十九卷皆文淵閣著錄
</p>
<div class="section" id="title-33"><h2>
	欽定詞譜四十卷
</h2></div>
<p class="em2">
	康熙五十四年聖祖仁皇帝御定詞萌於唐而大盛於宋然唐宋兩代皆無詞譜蓋當日之詞猶今日里巷之歌人人解其音律能自製腔無須於譜其或新聲獨造爲世所傳如霓裳羽衣之類亦不過一曲一調之譜無裒合衆體勒爲一編者元以來南北曲行歌詞之法遂絶姜夔白石詞中間有旁記節拍如西域梵書狀者亦無人能通其說今之詞譜皆取唐宋舊詞以調名相同者互校以求其句法字數取句法字數相同者互校以求其平仄其句法字數有異同者則據而注爲又一體其平仄有同異者則據而注爲可平可仄自嘯餘譜以下皆以此法推究得其崖畧定爲科律而已然見聞未博考證未精又或參以臆斷無稽之說往往不合於古法惟近時萬樹作詞律析疑辨誤所得爲多然仍不免於舛漏惟我聖祖仁皇帝聰明天授事事皆深契精微旣御定唐宋金元明諸詩立詠歌之準御纂律吕精義通聲氣之元又以詞亦詩之餘派其音節亦樂之支流爰命儒臣輯爲此譜凡八百二十六調二千三百六體凡唐至元之遺篇靡弗採錄元人小令其言近雅者亦間附之唐宋大曲則彚爲一卷綴於末毎調各注其源流毎字各圖其平仄毎句各注其韻叶分刌節度窮極窈眇倚聲家可永守法程蓋聖人裁成萬類雖一事之微必考古而立之制類若斯矣
</p>
<div class="section" id="title-34"><h2>
	詞律二十卷<span class="jiazhu">通行本</span>
</h2></div>
<p class="em2">
	國朝萬樹撰樹有璇璣碎錦已著錄是編糾正嘯餘譜及塡詞圖譜之訛以及諸家詞集之舛異如草堂詩餘有小令中調長調之目舊譜遂謂五十八字以内爲小令五十九字至九十字爲中調九十一字以外爲長調樹則謂七娘子有五十字者有六十字者將爲小令乎中調乎雪獅兒有八十九字者有九十二字者將爲中調乎長調乎故但列諸調而不立三等之名又舊譜於一調而長短異者皆定爲第一第二體樹則謂調有異同體無先後所列次第旣不以時代爲差何由知孰爲第幾故但以字數多寡爲序而不立名目皆精確不刊其最入微者一爲舊譜不分句讀往往據平仄混塡樹則謂七字有上三下四句如唐多令燕辭歸客尚淹留之類五字有上一下四句如桂華明遇廣寒仙女之類四字有橫擔之句如風流子倚欄杆處上琴臺去之類一爲詞字平仄舊譜但據字而塡樹則謂上聲入聲有時可以代平而名詞轉折跌宕處多用去聲一爲舊譜五七字之句所註可平可仄多改爲詩句樹則謂古詞抑揚頓挫多在拗字其論最爲細密至於考調名之新舊證傳寫之舛訛辨元人曲詞之分斥明人自度腔之謬考證尤一一有據雖其考核偶疎亦所不免如綠意之即爲疎影樹方齗齗辨之連章累幅力攻朱彝尊之疎而不知疎影之前爲八寶粧疎影之後爲八犯玉交枝即巳一調複收試取李甲仇遠詞合之契若符節至其論燕春臺夏初臨爲一調乃謂嘯餘譜顚倒複收貽笑千古因欲於張子野詞探芳菲走馬下添入歸來二字爲韻而不知其上韻巳用當時去燕還來一韻兩用其謬較一調兩收爲更甚如斯之類千慮而一失者雖間亦有之要之唐宋以來倚聲度曲之法久已失傳明人臆造之譜又遞相淆亂樹推尋舊調十得八九其開闢榛蕪之功亦未可没矣
</p>
<p class="em2">
	右詞曲類詞譜之屬二部六十卷皆文淵閣著錄
</p>
<div class="section" id="title-35"><h2>
	顧曲雜言一卷<span class="jiazhu">編修程晉芳家藏本</span>
</h2></div>
<p class="em2">
	明沈德符撰德符有飛鳬語畧已著錄此書專論雜劇南曲北曲之別其論元人未滅南宋以前以雜劇試士核以元史選舉志絶無影響乃委巷之鄙談其論遼史樂志有大食調曲譜訛作大石因有小石調配之其意以大食爲國名如龜兹之類不知自宋已有此名故王珪詩號至寶丹秦觀詩號小石調不由曲譜之訛其論五六工尺上四合凡一爲出於宋樂書亦未免附會考南曲無凡一上字有高下之分宋時樂歌未必分南北曲也如此之類雖間有小疵然如論北曲以絃索爲主板有定制南曲笙笛不妨長短其聲以就板立說頗爲精確其推原諸劇脾名自金元以至明代縷晰條分徵引亦爲該洽詞曲雖伎藝之流然亦樂中之末派故唐人樂府雜錄之類至今尚傳存此一編以考南北曲之厓畧未始非博物之一端也<span class="jiazhu">以上曲品</span>
</p>
<div class="section" id="title-36"><h2>
	欽定曲譜十四卷
</h2></div>
<p class="em2">
	康熙五十四年奉勅撰蓋與詞譜同時並作相輔而行也首載諸家論說及九宫譜定論一卷次北曲譜四卷次南曲譜八卷次以失宮犯調諸曲別爲一卷附於末北曲南曲各以宫調提綱其曲文毎句註句字毎韻註韻字毎字註四聲於旁於入聲字或宜作平作上作去者皆一一詳註於舊譜訛字亦一一辨證附於後自古樂亡而樂府興後樂府之歌法至唐不傳其所歌者皆絶句也唐人歌詩之法至宋亦不傳其所歌者皆詞也宋人歌詞之法至元又漸不傳而曲調作焉考三百篇以至詩餘大都抒寫性靈緣情綺靡惟南北曲則依附故實描摹情狀連篇累牘其體例稍殊然國風氓之蚩蚩一篇已詳敘一事之始末樂府如焦仲卿妻詩秋胡行木蘭詩並鋪陳點綴節目分明是即傳奇之濫觴矣王明淸揮麈錄載曾布所作馮燕歌已漸成套數與詞律殊途沿及金元此風漸盛其初被以絃索其後遂象以衣冠其初不過四折其後乃動至數十齣大旨亦主於敘述善惡指陳法戒使婦人孺子皆用以觀感而奮興於世敎實多所裨益雖迨其末派矜冶蕩而侈風流輾轉波頽或所不免譬如國風好色降而爲玉臺香奩不可因是而罪詩亦不可因是而廢詩也惟是當時舊詩今悉無傳陶宗儀輟耕錄雖具載其目而不著其詞近代所行北九宫譜南九宫譜亦以意編排頗多舛謬乃特命詹事王弈淸等考尋舊調勒著是編使倚聲者知別宫商赴節者咸諧律吕用以鋪陳古跡感動人心流芳遺臭之踪聆音者畢解福善禍淫之理觸目者易明大聖人闡揚風化開導愚蒙委曲周詳無往不隨事立敎者此亦一端矣豈徒斤斤於紅牙翠管之間哉<span class="jiazhu">以上曲譜</span>
</p>
<div class="section" id="title-37"><h2>
	中原音韻二卷<span class="jiazhu">内府藏本</span>
</h2></div>
<p class="em2">
	元周德淸撰德淸字挺齋高安人是書成於泰定甲子原不分卷帙考其中原音韻起例以下即列諸部字數正語作詞起例以下即列作詞諸法蓋前爲韻書後爲附論畛域顯然今據此釐爲二卷以便省覽其音韻之例以平聲分爲陰陽以入聲配隸三聲分爲十九部一曰東鍾二曰江陽三曰支思四曰齊微五曰魚模六曰皆來七曰眞文八曰寒山九曰桓歡十曰先天十一曰蕭豪十二曰歌戈十三曰家麻十四曰車遮十五曰庚靑十六曰尤侯十七曰侵尋十八曰監咸十九曰廉纎蓋全爲北曲而作考齊梁以前平上去無別至唐時如元稹諸人作長律尚有遺風惟入聲則各自爲部不叶三聲然如檀弓稱君辱與彌牟之弟遊注謂文子名木緩讀之則爲彌牟又古樂府江南曲以魚戲蓮葉北韻魚戲蓮葉西注亦稱北讀爲悲是以入叶平巳萌於古又春秋盟於蔑穀梁作盟於昧春秋定姒卒公羊作定弋卒是亦方言相近故上去入可以轉通也北音舒長遲重不能作收藏短促之聲凡入聲皆讀人三聲自其風土使然樂府旣爲北調自應歌以北音德淸此譜蓋亦因其自然之節所以作北曲者沿用至今言各有當此之謂也至於因而掊擊古音則拘於一偏主持太過夫語言各有方域時代遞有變遷文章亦各有體裁三百篇中東陽不叶而孔子象傳以中韻當老子道經以聾韻盲此參用方音者也楚騷之音異於風雅漢魏之音異於屈宋此隨時變轉者也左思作三都賦純用古體則純用古音及其作白髮賦與詠史招隱諸詩純用晉代之體則亦純用晉代之音沈約詩賦皆用四聲至於冠子祝文則化字乃作平讀又文章用韻各因體裁之明證也詞曲本里巷之樂不可律以正聲其體剏於唐然無詞韻凡詞韻與詩皆同唐初回波諸篇唐末花間一集可覆按也其法密於宋漸有以入代平以上代平諸例而三百年作者如雲亦無詞韻閒或參以方音但取歌者順吻聽者悅耳而已矣一則去古未遠方音猶與韻合故無所出入一則去古漸遠知其不合古音而又諸方各隨其口語不可定以一格故均無書也至元而中原一統北曲盛行旣巳別立專門自宜各爲一譜此亦理勢之自然德淸乃以後來變例據一時以排千古其傎殊甚觀其瑟注音史塞注音死今日四海之内寧有此音不又將執以排德淸哉然德淸輕詆古書所見雖謬而所定之譜則至今爲北曲之準繩或以變亂古法詆之是又不知樂府之韻本於韻外別行矣故今錄存其書以備一代之學而併論其源流得失如右<span class="jiazhu">以上曲韻</span>
</p>
<p class="em2">
	右詞曲類南北曲之屬三部十七卷皆文淵閣著錄
</p> 



</div></body></html>