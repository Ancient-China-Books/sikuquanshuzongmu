<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷五十二·史部八（雜史類存目一）</title></head><body><div id="text">

<p>
<strong>欽定四庫全書總目卷五十二</strong>
</p>
<div class="section" id="title-0"><h1>
	史部八
</h1><hr/></div>
<div class="section" id="title-1"><h2>
	雜史類存目一
</h2></div>
<div class="section" id="title-2"><h2>
	左逸一卷短長一卷<span class="jiazhu">兩江總督採進本</span>
</h2></div>
<p class="em2">
	是書凡左傳逸文三則戰國策逸文三則二書各有小引前稱嶧陽樵者獲石篋得竹簡漆書古文左傳讀之中有小牴牾三余得而錄之或謂秦漢人所傳而託也余不能辨後稱耕於齊野者地墳得大篆竹冊一袠曰短長劉向敘戰國策一名短長所謂短長者豈戰國逸策歟然多載秦及漢初事意文景之世好奇之士僞托以撰前題延陵蔣謹手次及子世枋重訂又冠以世枋序稱二帙爲其先人手錄貯篋中者四十年未詳作者誰氏并所序嶧陽齊野二說亦不知何人惟是紀事用意筆法遒古非秦漢以下所能道隻字云云漆書竹簡豈能閱二千年而不毁其僞殊不足辨也
</p>
<div class="section" id="title-3"><h2>
	戰國策談棷十卷<span class="jiazhu">兩江總督採進本</span>
</h2></div>
<p class="em2">
	明張文爟撰文爟字維昇仁和人是書全用吳師道補正鮑彪之本惟增入李斯諫逐客書楚人以弱弓微繳說頃襄王中山君饗都士大夫三章爲吳本所無註中國名人名或間補數言餘皆采諸家評語書之簡端冗雜特甚所謂談棷即指是也棷集韻蘇后切與藪同談棷即談藪特變易其字以見異耳
</p>
<div class="section" id="title-4"><h2>
	七雄策纂八卷<span class="jiazhu">安徽巡撫採進本</span>
</h2></div>
<p class="em2">
	明穆文熙編文熙字敬止東明人嘉靖壬戌進士官吏部員外郎是編取戰國策之文加以評語並集諸家議論附於上闌大抵剿襲陳因無所考證
</p>
<div class="section" id="title-5"><h2>
	戰國策去毒二卷<span class="jiazhu">江蘇周厚堉家藏本</span>
</h2></div>
<p class="em2">
	國朝陸隴其編隴其有古文尚書考已著錄此書前有自記謂戰國策一書其文章之奇足以悅人耳目而其機變之巧足以壞人心術如厚味之中有大毒焉故今舉文士所共讀者指示其得失庶幾嚌其味而不中其毒也故以去毒名其持論甚正然百家諸子各自爲書原不能盡繩以儒理旣以縱橫爲術又安怪其但言縱橫况自漢以來孔孟之道大明如戰國策之類不過史家或考其事迹詞人或取其文章是以至今猶存原無人奉爲典型懸以立教與釋氏之近理亂眞異學之援儒入墨必須辨别者截然不同是固不必懲羮而吹虀也
</p>
<div class="section" id="title-6"><h2>
	藝祖受禪錄一卷<span class="jiazhu">永樂大典本</span>
</h2></div>
<p class="em2">
	舊本題宋趙普曹彬同撰記太祖初生及幼時事特詳末云先是晉天福中兩浙兒童聚戲率以趙字爲語助如得曰趙得可曰趙可云云亦侈陳符瑞之故智帝王受命自有本原豈以小兆爲驗耶
</p>
<div class="section" id="title-7"><h2>
	龍飛記一卷<span class="jiazhu">永樂大典本</span>
</h2></div>
<p class="em2">
	舊本題宋趙普撰書作於建隆元年記太祖受禪事普時爲樞密學士蓋太祖即位之初也然普旣有受禪錄何以又爲此書疑與受禪錄皆後人所依託以普及曹彬爲文武佐命各假借其名耳
</p>
<div class="section" id="title-8"><h2>
	景命萬年錄一卷<span class="jiazhu">永樂大典本</span>
</h2></div>
<p class="em2">
	不著撰人名氏記太祖受禪之事畧與趙普龍飛記同而叙得姓及前數代事特詳末載顯德末有男子升中書政事堂據案而坐曰宋州官家教我來范質曰此人病風急遣之忽不見是時太祖始鎭許州至是乃驗云云頗類小說家言殊出於附會也
</p>
<div class="section" id="title-9"><h2>
	靑溪寇軌一卷<span class="jiazhu">編修程晉芳家藏本</span>
</h2></div>
<p class="em2">
	宋方勺撰勺字仁聲婺州人元祐中蘇軾知杭州值省試嘗薦送之浙江通志載潘良貴之言稱其超然遐舉神情散朗如晉宋間高士似以隱遯終身者而所作泊宅編中記虔州安遠龍南二縣有瘴因自述其管勾常平季點到邑事則亦曾官於江右也是編記宣和二年靑溪妖寇方臘作亂童貫譚稹等討平之事原載勺泊宅編中曹溶摘入學海類編因改題此名所述睦州之陷及譚稹之爲兩浙制置使劉延慶王禀王涣楊維忠之功皆與宋史不合蓋傳聞異詞後附論二則其一追述魔教之始不署姓名其一署曰容齋追敘致亂之故甚詳併載韓世忠時爲王淵裨將潛行谿谷問野婦得徑即挺身直前度險數重搗其穴格殺數十人擒臘以出又稱泊宅翁之志冦軌也蘄王猶未知名故畧之且時宰猶多在朝臘等陰謀亦多忌諱故削不載今表而出之以戒後世司民者容齋爲洪邁之號疑或邁所附題歟宋史韓世忠傳載其平靑溪之功與此所載合當即據此載入也
</p>
<div class="section" id="title-10"><h2>
	淸溪弄兵錄二卷<span class="jiazhu">浙江范懋柱家天一閣藏本</span>
</h2></div>
<p class="em2">
	宋王彌大編彌大字約父爵里未詳是編記宣和中方臘冦睦州事分前後二篇其前篇從方勺泊宅編錄出其後篇從續會要第二百五十三卷出師門中錄出後有自識稱嘉泰元年夏在金陵時命表姪陳知新摘錄以備參考蓋裒合舊文非所自撰也靑溪縣即今浙江淳安縣宋屬睦州字當作靑此本從水作淸傳寫者悞耳
</p>
<div class="section" id="title-11"><h2>
	避戎夜話一卷<span class="jiazhu">兩江總督採進本</span>
</h2></div>
<p class="em2">
	宋石茂良撰案陳振孫書錄解題載茂良字太初其爵里則振孫亦未詳無可考也是編載靖康元年十一月金人陷汴京事蓋親在圍城之内記所見聞其中多言都統制姚友仲守禦東南壁之功史不爲友仲立傳然欽宗本紀頗採用之徐夢莘三朝北盟會編第九十八卷引此書有云汴京城陷僕逃難於鄉人王升卿舍館夜論朝廷守禦之方一話一言莫不驗其文摭其實直而不詐非所見聞則畧而不書云云蓋茂良自敘之詞此本爲明末李蘅刋入璅探内者檢勘並無此文知爲删節不全之本矣尤袤遂初堂書目載有靖康夜話疑即此書晁公武讀書志列金人背盟錄七卷圍城雜記一卷避戎夜話一卷金國行程十卷南歸錄一卷朝野僉言一卷總注曰皇朝汪藻編記金人伐契丹迄於宣和乙巳犯京城圍城雜記等五書皆記靖康時事其意蓋謂金人背盟錄以下六書皆靖康時人所作藻合而編之耳而其文義混淆似乎六書皆出於藻故有引是書爲藻作者其實書錄解題載朝野僉言爲夏少曾作南歸錄爲直秘閣沈琯作此書爲茂良作各有主名也况汪藻未從北行安得有金國行程乎
</p>
<div class="section" id="title-12"><h2>
	孤臣泣血錄一卷<span class="jiazhu">編修汪如藻家藏本</span>
</h2></div>
<p class="em2">
	舊本題宋太學丁特起撰所紀自欽宗靖康元年十一月五日起至高宗建炎元年五月一日即位止載汴京失守二帝播遷之事徐夢莘北盟會編頗采之文獻通考載其書三卷又補遺一卷此本僅存一卷然首尾完具年月聯貫不似有所缺佚者殆由後人所合併耶其中稱范瓊爲高義而於瓊殺吳革一事亦無貶詞頗乖公論特起不知何許人又直書太學生丁特起上書者三皆不似自述之語前載特起自敘粗鄙少文其敘事亦多俚語豈當時好事者所爲以特起上書有名故以託之歟此本爲明吳思所刊前有思序而附載汪旦復評語語皆凡鄙仍多舛誤如吳革起兵謀反正句實以當時僞楚僣號故以反正爲文乃誤讀正字屬上句謂以謀反書革乃特起之微詞則其謬不足與辨矣
</p>
<div class="section" id="title-13"><h2>
	靖康蒙塵錄一卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏所載宋徽欽二帝北狩事與世所傳南燼紀聞文多相同徐夢莘三朝北盟會編載所採集書目甚詳亦無此書蓋坊賈改易其名以欺世者卷後附有建炎復辟錄一卷似爲高宗苗劉之變而作而所紀仍北狩本末寥寥數條年月皆舛錯不合作僞之尤甚者也
</p>
<div class="section" id="title-14"><h2>
	靖康紀聞拾遺一卷<span class="jiazhu">浙江巡撫採進本</span>
</h2></div>
<p class="em2">
	不著撰人名氏案文獻通考載靖康拾遺錄一卷何烈撰又名靖康小史又名草史疑即是書也考東都事畧載靖康元年閏十一月癸巳迎土牛以借春不言其故是書則謂去年十二月立春術者以爲大忌因於是月借春此類頗足以攷故事又東都事畧載王雲以靖康元年二月使金十月重使金而是書則謂九月再遣雲使金亦可以考異惟是書大旨在責宋不於太原未下之前早割三鎭與金致有靑城之禍考宋史稱靖康元年十月金人遣楊天吉王汭來欲割三鎭朝廷以三鎭稅數遣王雲同汭行則是下太原之後金何嘗不仍以割三鎭要和宋又何嘗不以三鎭稅數與之然終無解於汾澤之攻陷則此書割地請和之說仍誤國之餘唾矣
</p>
<div class="section" id="title-15"><h2>
	北狩行錄一卷<span class="jiazhu">浙江吳玉墀家藏本</span>
</h2></div>
<p class="em2">
	舊本題宋蔡鞗撰鞗蔡京之子尚茂德帝姬靖康元年從徽宗北行者也然是書卷末云北狩未有行紀太上語王若冲曰一自北遷於今八年所履風俗異事不謂不多深欲紀錄未得其人詢之蔡鞗以爲學問文采無如卿者爲予記之云云則是此書爲若冲所作惟是宋史藝文志亦以此書爲蔡鞗撰疑不能明或鞗述其事而若冲潤色其文歟馬端臨文獻通考載是書亦並列二人之名是時去靖康僅百餘年當尚見舊本獨其以鞗爲絛則刋本之誤按宋史絛於是時久已流竄嶺南未嘗從徽宗入金也書中多諛頌徽宗之詞在當時臣子之言自不得不爾未足爲異惟稱太上紹述神考之志未嘗忘懷適有貨王安石曰錄者欣然以絹十疋易之云云則鞗等堅護紹述之局至敗亡而不變爲可恨耳書中稱徽宗在金嘗得春秋披覽不倦凡理亂興廢之跡賢君忠臣之行莫不採摭其華實採涉其源流鈎纂樞要而編節之改歲籥而成書併稱太上賦詩寄淵聖用親仁善鄰事曰此出春秋然則徽宗嘗删纂左傳勒爲一書此則古來志經籍者所未及朱彝尊經義考中亦未引及是亦可資異聞矣
</p>
<div class="section" id="title-16"><h2>
	靖炎兩朝見聞錄二卷<span class="jiazhu">兩淮鹽政採進本</span>
</h2></div>
<p class="em2">
	舊本題曰陳東撰東字少陽鎭江丹陽人欽宗時貢入太學嘗伏闕上書請去蔡京王黼而用李綱高宗即位召至行在又劾黃潛善汪伯彦爲二人所搆論死後追贈承信郎又加贈朝奉郎秘閣修撰事迹具宋史本傳是編記徽欽北遷高宗改元時事特詳末及紹興以後事亦足資考据然東以建炎元年八月見殺何由得記紹興後事蓋傳本闕撰人後人不考誤題爲東也
</p>
<div class="section" id="title-17"><h2>
	建炎時政記三卷<span class="jiazhu">浙江范懋柱家天一閣藏本</span>
</h2></div>
<p class="em2">
	宋李綱撰綱字伯紀邵武人政和二年進士積官至太常少卿欽宗時授兵部侍郎尚書右丞南渡後拜尚書右僕射兼中書侍郎爲御史所劾罷爲觀文殿大學士事蹟具宋史本傳是編乃綱奉詔所編前有奏書原序起建炎元年六月終八月即其奏議附錄中之一種永樂大典亦别載之則自明以前已析出單行矣惟綱代高宗所草通問徽欽二帝表内所稱臣某言者乃高宗署名故諱而不書永樂大典本俱誤作臣綱言蓋明人不知而妄改今此書尚仍原文則所據者未改之本也
</p>
<div class="section" id="title-18"><h2>
	建炎通問錄一卷<span class="jiazhu">浙江范懋柱家天一閣藏本</span>
</h2></div>
<p class="em2">
	宋傳雱撰雱始末未詳考李心傳建炎以來繫年要錄載建炎元年六月宣議郎傅雱特遷宣教郎充大金通問使此錄即所述奉使之事文獻通考載此書稱宣教郎傅雱撰建炎初李丞相所進蓋李綱以其書上於朝也書終以館伴李侗之語其文未畢北盟會編一百十卷所載缺處亦同蓋後人從徐氏書中錄出也
</p>
<div class="section" id="title-19"><h2>
	建炎維揚遺錄一卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏記高宗建炎二年冬至次年三月事高宗自建炎元年十月如揚州至三年二月如杭州此所記者由揚入杭之事故以維揚爲名文獻通考云戊申維揚錄一卷無名氏戊申即建炎二年當即此書也别有維揚巡幸記一卷自二月初十日以前與此本字句小異而敘述盡同惟無錫令任讜逸其名姓初十日以後則至十五日而止凡此所載詔書悉不錄蓋一本而傳寫互異又有所删竄於其間不及此本之詳也
</p>
<div class="section" id="title-20"><h2>
	維揚巡幸記一卷<span class="jiazhu">浙江巡撫採進本</span>
</h2></div>
<p class="em2">
	不著撰人名氏記建炎三年金兵至天長高宗自揚州奔杭州事起正月十三日盡二月十五日大意罪汪伯彦黃潛善之茍且晏安變生倉卒而不知北盟會編一百二十三卷所載與此本全同亦後人錄出别行者也
</p>
<div class="section" id="title-21"><h2>
	己酉航海記一卷<span class="jiazhu">浙江巡撫採進本</span>
</h2></div>
<p class="em2">
	宋李正民撰亦曰乘桴記正民字方叔揚州人政和二年進士高宗時官至中書舍人徽猷閣待制建炎三年巳酉七月高宗在金陵聞金兵深入遂趨平江歷越州明州十二月乘舟航海避兵台温之間正民時以中書舍人從行按日記駐蹕之所蓋起居注體也正民尋奉使通問隆祐宫故所記止於四年正月二十一日蓋非完漢北盟會編一百三十四卷王明淸揮麈三錄第一卷皆全載其文明淸記尤袤謂高宗東狩四明數月之間排曰不可稽考後於茂苑得此書所記頗備蓋當日國史實藉此書考定矣
</p>
<div class="section" id="title-22"><h2>
	燕雲錄一卷<span class="jiazhu">浙江巡撫採進本</span>
</h2></div>
<p class="em2">
	宋趙子砥撰子砥以宗室子官鴻臚寺丞靖康丁未隨二帝北行建炎戊申遁還持徽宗御札謁高宗於揚州仍命以故官子砥在金嘗密刺其國事備知情狀又與續歸之楊之翰互相參証所述金事一曰陷沒宗室從官二曰陷沒百姓三曰金人族帳所出與設官之實四曰政事之紀五曰虚實之情六曰南北離潰之情皆據所見聞與金史或同或異至其末稱金人必不可和則其後驗如操劵可謂眞得其虛實矣
</p>
<div class="section" id="title-23"><h2>
	建炎復辟記一卷<span class="jiazhu">江蘇巡撫採進本</span>
</h2></div>
<p class="em2">
	不著撰人名氏書錄解題亦不知爲何人作但稱其敘苗傳劉正彥事始末亦頗繁冗末敘世忠戰功特詳疑即韓氏之客所爲理或然歟
</p>
<div class="section" id="title-24"><h2>
	紹興甲寅通和錄一卷<span class="jiazhu">浙江范懋柱家天一閣藏本</span>
</h2></div>
<p class="em2">
	宋王繪撰紹興四年以和議未成遣魏良臣如金繪副之是時金軍壓境朱勝非尚主和議趙鼎頗不以爲然良臣等行至天長僅達國書而還繪因備錄其事蓋鄙勝非等之無謀也繪父名仲通宣和中爲平海軍承宣使以書抵蔡攸力言用兵有十不可其書附載卷末蓋其父子皆有度時之識云
</p>
<div class="section" id="title-25"><h2>
	順昌戰勝錄一卷<span class="jiazhu">浙江鮑士恭家藏本</span>
</h2></div>
<p class="em2">
	宋楊汝翼撰紹興十年劉錡順昌之戰汝翼適在軍中因紀其事末附順昌倅汪若海劄子所言亦大槩略同
</p>
<div class="section" id="title-26"><h2>
	淮西從軍記一卷<span class="jiazhu">編修程晉芳家藏本</span>
</h2></div>
<p class="em2">
	不著撰人名氏據書中所言蓋劉錡幕客也敘錡自紹興十年春赴東都留守中途戰於順昌十一年戰於柘臯及張俊楊沂中濠州之敗錡全軍得歸事
</p>
<div class="section" id="title-27"><h2>
	囘鑾事實一卷<span class="jiazhu">編修程晉芳家藏本</span>
</h2></div>
<p class="em2">
	宋万俟卨撰卨事蹟具宋史本傳紹興十二年宣和太后至自金卨新爲參知政事紀事獻頌稱爲千載一時之榮遇蓋貢䛕之詞非其事實也
</p>
<div class="section" id="title-28"><h2>
	采石戰勝錄一卷<span class="jiazhu">編修程晉芳家藏本</span>
</h2></div>
<p class="em2">
	宋員興宗撰興宗字顯道仁壽人未第時讀書九華山因以自號用薦除教授召試擢著作郎國史編修實錄院檢討乾道中疏劾貴幸中讒奉祠去僑居潤州以終所著辨言及九華集歲久散佚近始從永樂大典採摭成帙惟此書世有傳本所記乃虞允文督師江上拒破金海陵王之事大致與史文相出入永樂大典亦載之題曰采石大戰始末而冠以九華集字蓋其集中之一篇後人析出别立此名也
</p>
<div class="section" id="title-29"><h2>
	南渡錄二卷竊憤錄一卷<span class="jiazhu">編修汪如藻家藏本</span>
</h2></div>
<p class="em2">
	此二書所載語並相似舊本或題無名氏或並題爲辛棄疾撰蓋本岀一手所僞託故所載全非事實按金太宗建號天會十三年崩熙宗襲舊號兩年乃改元故天會止於十五年天輔乃金太祖年號止於七年此錄旣誤以天輔爲太宗年號又妄謂天輔十七年改元天眷乖謬殊甚金太宗生日在十月名天淸節金熙宗生日在正月名萬壽節此錄記天輔十一年徽欽二帝在雲州正月值金主生日作宴是徒聞金主生日有在正月者而不知朝代之不合也金太宗天會五年三月以宋二帝至燕十月徙之中京六年七月徙之上京八月以見太祖廟封徽宗爲昏德公欽宗爲重昏侯十月徙之韓州熙宗天會十四年昏德公薨皇統元年改昏德公爲天水郡王重昏侯爲天水郡公事並見金本紀是天水之封實在徽宗殁後此錄乃云靖康二年五月至燕京見金主封太上爲天水郡公帝爲天水郡侯後徙安肅軍又徙雲州天輔十一年三月徙西漢州十四年徙五國城核以正史無一不謬且妄夫二帝不能死社稷舉族北轅其辱固甚亦何至卑汚苟賤如錄所云云且金朝開國具有規模野利亦何至面人之祖淫其女孫如所謂醜惡之聲二帝共聞者耶此必南北宋間亂臣賊子不得志於君父者造此以洩其憤怨斷斷乎非實錄也
</p>
<div class="section" id="title-30"><h2>
	禦侮錄二卷<span class="jiazhu">浙江鄭大節家藏本</span>
</h2></div>
<p class="em2">
	不著撰人名氏紀宋南渡後與金人搆兵及和議之事書中稱高宗爲太上皇帝蓋孝宗時人所作宋史藝文志載此書作一卷而此本實二卷疑後人所分析也書中於金人初起事蹟記載頗略至於紹興三十二年金海陵王南侵及孝宗初年張浚岀兵撓敗始末則節目具詳自乾道元年魏杞使回和議旣成以後則不復具載前後皆系曰編次於朝廷拜罷禋祀諸大事亦間及焉似從日曆國史諸書節採而成中間如劉彥宗在遼官僉書樞密院事國破降金未嘗事宋而稱爲吾叛臣金世宗由東京留守即位而以爲燕京此類皆爲失實知爲隣國傳聞不盡實錄也
</p>
<div class="section" id="title-31"><h2>
	重明節館伴語錄一卷<span class="jiazhu">永樂大典本</span>
</h2></div>
<p class="em2">
	宋倪思撰思有班馬異同已著錄此書據永樂大典標題乃思承明集之一篇蓋紹熙二年七月金遣完顏兖路伯達來賀重明節思爲館伴因紀一時問答之詞饋送之禮考宋制凡奉使伴使皆例進語錄於朝馬永卿嬾眞子記蘇洵與二子同讀富鄭公使北語錄則自北宋已然此其偶存之一也時金强宋弱方承事不遑而序謂北人事朝廷方謹遣使以重厚爲先已爲粉飾其他虛夸浮誕不一而足上下相欺茍掩耳目亦可謂言之不怍矣
</p>
<div class="section" id="title-32"><h2>
	正隆事迹記一卷<span class="jiazhu">兩淮鹽政採進本</span>
</h2></div>
<p class="em2">
	宋張棣撰棣始末無考書中但稱歸正官蓋自金入宋之後述所見聞也所記皆金海陵煬王之事始於初立終於瓜洲之變凡十有二年煬王凡三改元但稱正隆要其終也大抵約略傳聞疏漏殊甚末附錄世宗立後事數條亦殊草略不足以爲信史也
</p>
<div class="section" id="title-33"><h2>
	金圖經一卷<span class="jiazhu">兩淮鹽政採進本</span>
</h2></div>
<p class="em2">
	一名金國志自京邑至族帳部曲凡十七門陳振孫書錄解題曰淳熙中歸正人張棣撰記金事頗詳振孫又言又一卷不著名氏似節略張棣書其末又襍錄金主亮以後事此本僅一卷不署棣名疑即陳氏所稱節本也
</p>
<div class="section" id="title-34"><h2>
	煬王江上錄一卷<span class="jiazhu">兩淮鹽政採進本</span>
</h2></div>
<p class="em2">
	不著撰人名氏敘宋內侍梁漢臣爲金人所得謀欲弱金事所載漢臣勸金主都燕山營汴梁開海口進兵采石退至瓜州爲其下所害諸事皆首尾畢具觀其煬王之稱當爲金人所撰故虞允文拒守之事略不一言也
</p>
<div class="section" id="title-35"><h2>
	使金錄一卷<span class="jiazhu">編修汪如藻家藏本</span>
</h2></div>
<p class="em2">
	宋程卓撰卓字從元休寧人大昌從子淳熙十一年進士歷官同知樞密院事封新安郡侯贈特進資政殿大學士諡正惠嘉定四年卓以刑部員外郎同趙師嵒充賀金國正旦國信使往返凡四閱月是書乃途中紀行所作於山川道里及所見故蹟皆排曰載之中間如順天軍㕔梁題名光武廟石刻詩句之類亦間可以廣見聞然簡略太甚不能有資考証又稱接伴使李希道等往還不交一談無可紀述故於當日金人情事全未之及所記惟道途瑣事世傳宋高宗泥馬渡江即出此書所記磁州崔府君條下蓋建炎之初流離潰敗姑爲此神道設教以聳動人心實出權謀初非實事卓之所錄亦當時臣子之言未足據也
</p>
<div class="section" id="title-36"><h2>
	襄陽守城錄一卷<span class="jiazhu">兩淮馬裕家藏本</span>
</h2></div>
<p class="em2">
	宋趙萬年撰萬年里籍未詳開禮二年元兵二十萬圍襄陽趙淳新知府事以萬餘人禦之自十一月至次年二月大戰者十二水陸攻刼者三十有四措置多方出奇制勝元兵竟解去萬年時爲幕僚詳錄其事後附戰具諸法頗詳惟文多殘缺不盡可辨爲足惜耳
</p>
<div class="section" id="title-37"><h2>
	誅吳錄一卷<span class="jiazhu">永樂大典本</span>
</h2></div>
<p class="em2">
	宋張革之撰革之字西仲潼川人吳㬢據蜀叛合江倉官楊巨源倡義討逆與隨軍轉運安丙共謀誅㬢旣而丙嫉其功以計殺之革之此書蓋以鳴巨源之寃自序云時從傍目擊懼久失其傳因直書以詔後世云
</p>
<div class="section" id="title-38"><h2>
	丁卯實編一卷<span class="jiazhu">永樂大典本</span>
</h2></div>
<p class="em2">
	宋毛方平撰方平不知何許人安丙害楊巨源時方平爲四川茶馬司幹辦公事因作此書大旨與張革之同自序云一夫不獲則六月飛霜匹婦抱恨則三年致旱其詞至爲痛切考郭士寧平叛錄與巨源陰謀誅曦者九人方平爲首所記當爲實錄曰丁卯者曦之叛在開禧二年丙寅而誅於三年丁卯也陳振孫書錄解題作李珙撰今檢永樂大典標題及序中署名均作方平則振孫所載誤矣
</p>
<div class="section" id="title-39"><h2>
	平叛錄一卷<span class="jiazhu">永樂大典本</span>
</h2></div>
<p class="em2">
	宋郭士寧撰士寧始末未詳其作此書時則與毛方平同官四川茶馬司幹辦公事也吳㬢之叛不受僞官者有蜀帥楊輔瀘帥李寅仲史次秦范仲壬陳咸毛午起義者有薛九齡死節者有楊震仲而陰謀誅㬢者惟毛方平李好義李好古楊君玉党公濟程夢錫李坤辰陳安楊巨源等此錄所載較史爲詳蓋亦表章忠義之志云
</p>
<div class="section" id="title-40"><h2>
	辛巳泣蘄錄一卷<span class="jiazhu">浙江吳玉墀家藏本</span>
</h2></div>
<p class="em2">
	宋趙與{容/衣}撰與{容/衣}宗室子官蘄州司理權通判事寧宗嘉定十四年金兵圍蘄州與{容/衣}偕郡守李誠之拒守時朝命權殿前司職事馮榯將兵應援榯逗遛不進誠之等竭力捍禦凡二十五日而城陷誠之及其僚佐家屬皆死之與{容/衣}全家十五人亦並殁於難僅以身免其後事定乃爲是錄具詳被兵始末同時與難諸人朝廷褒贈誠之等勘狀告詞一一備錄按與{容/衣}宋史李誠之傳作與裕蓋{容/衣}轉爲褣因訛爲裕又載與{容/衣}率民兵百餘人奪關外出云云與是編所言單身出城及於積屍中死而復活夜半奔從南門之語俱有異同且十五人作十六人其數亦不相合疑十五人之數當以自敘爲據其奪關外出則自敘諱之也
</p>
<div class="section" id="title-41"><h2>
	使北日錄一卷<span class="jiazhu">浙江巡撫採進本</span>
</h2></div>
<p class="em2">
	宋鄒伸之撰理宗紹定六年癸巳史嵩之爲京湖制置使與蒙古會兵攻金<span class="jiazhu">案是時尚未建大元之號故史仍以國名爲稱</span>會蒙古遣王檝來通好因假伸之朝奉大夫京湖制置使參議官往使以是歲六月偕王檝自襄陽啓行至明年甲午二月始見蒙古主於行帳尋即遣囘以七月抵襄陽計在途者十三月因取所聞見及往復問答編次紀錄以爲此書案宋史理宗本紀宋與大元合圍汴京<span class="jiazhu">案此大元爲史臣追書之詞</span>金主奔蔡州大元再遣使議攻金史嵩之以鄒伸之報謝蓋即此事特宋史稱王檝來議攻金而此錄祇言通好又宋史載伸之出使在紹定五年十二月而此錄實以六年六月出疆皆當以此錄所紀爲得其實時孟珙已會蒙古滅金廷議遂欲出師取河南蒙古復遣王檝來責敗盟因再進伸之二秩遣之報謝史載同使爲李復禮喬仕安劉溥等據此錄皆先曾副行之人復禮假京西路副總管溥假京西兵馬都監仕安以東南第七正將神勁馬軍統制充防護官其官爵亦史所未詳云
</p>
<div class="section" id="title-42"><h2>
	廣王衛王本末一卷<span class="jiazhu">浙江汪啟淑家藏本</span>
</h2></div>
<p class="em2">
	宋陳仲微撰仲微字致廣高安人嘉泰二年舉進士調莆田尉咸淳中爲兵部侍郎丙子宋亡從二王入廣目擊時事逐日抄錄厓山敗仲微遁入安南而殁事蹟具宋史本傳其後安南國使携此書入覲因傳於世文多簡畧不甚賅備其書載入宋季三朝政要中後人抄出别行而卷末跋語猶政要原文則其失於刊削也
</p>
<div class="section" id="title-43"><h2>
	三朝野史一卷<span class="jiazhu">兩淮鹽政採進本</span>
</h2></div>
<p class="em2">
	不著撰人名氏記理度恭三朝軼事瑣言僅十有九條疑非完本書中附記丙子三宫赴北事蓋亦宋遺民所作也詞旨猥瑣殊不足觀
</p>
<div class="section" id="title-44"><h2>
	平巢事蹟考一卷<span class="jiazhu">浙江巡撫採進本</span>
</h2></div>
<p class="em2">
	舊本題曰宋人撰不著名氏曹溶收入學海類編近時平湖陸烜又刊入奇晉齋叢書後有烜跋稱爲元人抄本今考其書即明茅元儀之平巢事迹考但刪去元儀原序耳蓋溶爲狡點書賈所紿烜又沿溶之誤也
</p>
<div class="section" id="title-45"><h2>
	碧溪叢書八卷<span class="jiazhu">浙江汪汝瑮家藏本</span>
</h2></div>
<p class="em2">
	不著編輯者名氏諸家書目亦不著錄其日凡八曰吳武安公功績記記吳玠戰功曰蔡絛<span class="jiazhu">案絛當作鞗</span>北狩行錄記從徽宗入金事曰万俟卨皇太后回鑾事實記韋太后南歸事曰順昌戰勝錄記劉錡遇金兵事曰洪皓松漠記聞記金國事曰洪皓金國文具錄記宇文虛中爲金定制事曰湘水樵夫紹興正論記不附秦檜和議人姓名曰楊堯弼僞豫傳記劉豫僣逆事其書皆刪節之本蓋書賈從說郛中抄合僞立此名也
</p>
<p class="margin2">
	案此編以八書爲一帙應從叢書之例入之雜編然雜編之名爲不名一家者立也此八種皆史之流别故仍入之雜史類焉
</p>
<div class="section" id="title-46"><h2>
	焚椒錄一卷<span class="jiazhu">内府藏本</span>
</h2></div>
<p class="em2">
	遼王鼎撰鼎字虛中涿州人淸寧五年進士官至觀書殿學士事蹟具遼史文學傳是書紀道宗懿德皇后蕭氏爲宫婢單登搆陷事前有大安五年自序稱待罪可敦城蓋謫居鎭州時也王士禎居易錄曰契丹國志后妃傳道宗肅皇后本傳云性恬寡欲魯王宗元之亂道宗因亂未知音耗后勒兵鎭帖中外甚有聲稱崩葬祖州云云而已焚椒錄所紀絶無一字及之又錄稱南院樞密使惠之少女而志云同平章事顯然之女志云勒兵似嫻武畧而錄言幼能誦詩旁及經史所載射虎應制諸詩及回心院詞皆極工而無一語及武事且本紀道宗在位四十七年改元者三淸寧咸雍壽昌初無太康之號而耶律乙辛審奏太康元年十月云云皆牴牾不合按遼史宣懿皇后傳雖畧而與焚椒錄所紀同蓋契丹志之疎耳今考葉隆禮契丹國志皆襍采宋人史傳而作故蘇天爵三史質疑譏其未見國史傳聞失實又沈括夢溪筆談稱遼人書禁甚嚴傳至中國者法皆死是書事涉宫闈在當日益不敢宣布宋人自無由而知士禎以史證隆禮之疎誠爲確論或執契丹國志以疑此書則誤矣
</p>
<div class="section" id="title-47"><h2>
	南遷錄一卷<span class="jiazhu">浙江范懋柱家天一閣藏本</span>
</h2></div>
<p class="em2">
	舊題金通直郎秘書省著作郎騎都尉張師顏撰紀金愛王大辨叛據五國城及元兵圍燕貞祐遷都汴京之事按金史世宗太子允恭生章宗而䕫王允升最幼今此書乃作長子允升次允猷次允植允升允猷以謀害允植被誅而允植子得立爲章宗世次俱不合又稱章宗被弒磁王允明立爲昭王磁王又被弒立濰王允文爲德宗德宗殂乃立淄王允德爲宣宗與史較多一代尤不可信至金史鄭王允蹈誅死絶後不聞有愛王大辨其人所稱天統興慶等號金史亦無此紀年舛錯謬妄不可勝舉故趙與旹賔退錄陳振孫書錄解題皆斷其僞振孫又謂或云華岳所作岳即宋殿前司軍官嘗作翠微南征錄者今觀其書所言亂金國者章宗大辨皆趙氏所自出又謂大辨初生其母夢一人乘馬持刀稱南紹興主遣來云云蓋必出於宋人雪憤之詞而又假造事實以證佐之故其牴牾不合如此或果出岳手未可知也羅大經鶴林玉露以遣秦檜南還事見此書所載張大鼎疏而證其可信未免好異然金史所載宣宗見浮碧池有狐相逐而行遂决南遷之計其事實本此書不知元時修史者又何所見而采用之也
</p>
<div class="section" id="title-48"><h2>
	南宋補遺<span class="jiazhu">無卷數　兩淮鹽政採進本</span>
</h2></div>
<p class="em2">
	舊本題古吳謝朱勝復廬撰不知朱勝爲何許人書稱南宋而中有宋末之語當爲元人所作跋語所稱丙申蓋元成宗元貞二年非宋理宗之丙申也載南渡後將帥軼事并採及詩詞書啟於韓岳尤詳亦間及靖康時事然多他書所習見殊尠異聞殆亦鈔撮宋人說部而成歟
</p>
<div class="section" id="title-49"><h2>
	皇元聖武親征錄一卷<span class="jiazhu">兩淮鹽政採進本</span>
</h2></div>
<p class="em2">
	不著撰人名氏首載元太祖初起及太宗時事自金章宗泰和三年壬戌始紀甲子迄於辛丑凡四十年史載元世祖中統四年參知政事修國史王鶚請延訪太祖事蹟付史館此卷疑即當時人所撰上者其書序述無法詞頗蹇拙又譯語訛異往往失眞遂有不可盡解者然以元史較之所紀元初諸事實大槩本此書也史言太祖滅國四十而其名不具是書亦不能悉載知太祖時事世祖時已不能詳非盡宋濓王禕之掛漏矣
</p>
<div class="section" id="title-50"><h2>
	平猺記一卷<span class="jiazhu">浙江吳玉墀家藏本</span>
</h2></div>
<p class="em2">
	元虞集撰集字伯生號道園崇仁人仕至翰林直學士兼國子祭酒事蹟具元史本傳元統二年冬猺寇賀州富州至元元年廣西宣尉使章巴顔<span class="jiazhu">案巴顏原本作伯顏今改正</span>討平之集爲記其始末後有舊跋云此紀章巴顏平粤西猺洞事跡備國史之採也而同事出師之人不記其姓名及上功於朝之諸臣名以某某槩之失史家法矣今核其文體乃勒石紀功之作非勒爲一書上之於史館者故所存之藁皆闕其名姓以待塡猶之唐宋文集書首稱年月日某再拜墓志之末稱某年月日葬公於某原例耳遽以有乖史法詆之非也
</p>
<div class="section" id="title-51"><h2>
	大狩龍飛錄二卷<span class="jiazhu">左都御史張若溎家藏本</span>
</h2></div>
<p class="em2">
	明世宗肅皇帝御撰嘉靖十八年二月帝幸湖廣承天府相度顯陵三月享上帝於龍飛殿奉睿宗配四月還京是編皆紀其事上卷乃自啟行以迄回蹕祭告郊社宗廟及所過山川羣祀之文下卷爲前後所降勅諭末附以龍飛殿奏告上帝樂章及途中御製賦一首詩十六首詩餘二首
</p>
<div class="section" id="title-52"><h2>
	洪武聖政記二卷<span class="jiazhu">戶部尚書王際華家藏本</span>
</h2></div>
<p class="em2">
	明宋濓撰濓有篇海類編已著錄是書畧倣貞觀政要之例標題分記分嚴祀事正大本肅軍政絶倖位定民志新舊俗六類而新舊俗下又分申禁令覈實效育人才優前代正禮樂之失去海嶽之封嚴宫閫之法勵忠節之訓剗積歲之弊九子目濓自爲序見所作文憲集中蓋當時奏御之書也梅純損齋備忘錄曰本朝文章近臣在洪武初則學士宋濓其所記當時盛美有洪武聖政記自永樂以後則少師楊士奇有三朝聖諭錄至天順改元則少保李賢有天順日錄二錄皆近有印本而聖政記獨亡僅見其序文惜哉據其所云則此書在成化間已無傳本不知何以得存於今然勘驗文義實非贋託或純偶未見遽以爲佚歟然是書之不行於明代亦可見矣
</p>
<div class="section" id="title-53"><h2>
	庚申外史二卷<span class="jiazhu">編修汪如藻家藏本</span>
</h2></div>
<p class="em2">
	明權衡撰衡字以制號葛溪吉安人元末兵亂避居彰德黃華山明初歸江西寓居臨川以終是書見於明史藝文志者卷目與此相合陳繼儒嘗刻入秘笈佚脫訛舛殆不可讀此乃别行抄本猶當日原帙也所紀皆元順帝即位以後二十八年治亂大綱時順帝猶未追諡以其庚申年生故稱之曰庚申帝又元史亦尚未修故别名曰史外見聞錄所言多與元史相合於宫庭搆煽盗賊縱橫之事皆能剖析端委至於順帝誅博囉<span class="jiazhu">原作孛羅今改正</span>與秀才徐思畚謀之博囉誅思畚不受賞逃去及危素爲權臣草詔諸事皆他書所不載惟其中稱順帝爲瀛國公子一條最爲無稽厥後袁忠徹著之於文集寧王權載之於史畧程敏政又選忠徹之文入明文衡錢謙益又引余應之詩證實寧王權之說其端實自此書發之蓋元之中葉宋遺民猶有存者因虞集草詔有托歡特穆爾非明宗之子一語遂造此言以洩其怨明人又讐視元人遂附會而盛傳之核以事實渺無可據實爲荒誕之尤非信史也書前别附一序稱洪武二年迪簡受命訪庚申帝史事云云不著其姓詳其文乃庚申帝大事紀序非此書之序後人移綴此書中耳考王禕造邦勲賢錄稱劉迪簡宜春人國初徵授尚賔副使則迪簡當爲劉姓又考黃溥閒中今古錄稱劉尚賔集庚申帝大事紀則此序爲劉迪簡大事紀序明矣
</p>
<div class="section" id="title-54"><h2>
	國初禮賢錄一卷<span class="jiazhu">浙江范懋柱家天一閣藏本</span>
</h2></div>
<p class="em2">
	舊本題明劉基撰基字伯温靑田人元至順中舉進士除高安丞罷去旋起爲江浙儒學副提舉再投劾歸復辟爲元帥府都事爲方國珍所搆羈管紹興後從舒穆嚕宜遜剿捕山冦執政者抑其功僅授總管府判遂棄官還里明初聘入禮賢館參預機密拜御史中丞兼太史令又授弘文館學士敘功封誠意伯正德九年追諡文成事迹具明史本傳此書藝文志千頃堂書目皆作基撰然錄中所載即明太祖任用基及葉琛章溢宋濓四人事且有基馳驛歸里居家一月而薨之文則非基所作審矣其中紀述多與史傳相合無他異同又基溢皆載其卒時事而宋濓得罪徙蜀事則無之葉琛事蹟亦甚寥寥蓋後人襍採成書故詳略不同如此也
</p>
<div class="section" id="title-55"><h2>
	平蜀記一卷<span class="jiazhu">戶部尚書王際華家藏本</span>
</h2></div>
<p class="em2">
	不著撰人名氏載明洪武四年遣湯和等伐蜀明昇出降事後附劉基平西蜀頌一篇末有袁褧跋稱定遠黃金開國功臣錄載平蜀事於潁川侯傅友德德慶侯廖永忠傳中甚詳惟平章楊璟與明昇書乃詳於斯記云
</p>
<div class="section" id="title-56"><h2>
	北平錄一卷<span class="jiazhu">戶部尚書王際華家藏本</span>
</h2></div>
<p class="em2">
	不著撰人名氏載明洪武三年徐達李文忠分道出塞追王保保及襲破應昌府事紀錄頗爲簡略惟達與文忠所上二表及太祖封爵諸臣詔諭則全篇載之疑後人從實錄中抄出也
</p>
<div class="section" id="title-57"><h2>
	别本北平錄一卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏紀明洪武元年命徐達常遇春等北征之事而終以君臣鑑戒之語其年月皆與史合核檢其文亦從實錄抄出也
</p>
<div class="section" id="title-58"><h2>
	雲南機務抄黃一卷<span class="jiazhu">戶部尚書王際華家藏本</span>
</h2></div>
<p class="em2">
	明張紞編紞字季昭富平人洪武初以通經舉送京師歷官雲南左布政使召爲吏部尚書燕王簒立仍其故官後以建文時變亂祖制事詰責紞懼自殺事迹具明史本傳是編乃洪武初以雲南梁王未下命潁川侯傅友德等帥師征之紞以左參政在行間後平定雲南紞擢布政使留治其地因檢閱錄黃藁本取前後制勅詔誥之文有關軍務者彚爲一編藏之文廟尊經閣自十五年二月至二十一年七月凡三十七篇紞自爲之序明史本傳載紞出爲左參政在平定雲南之後殆偶未考紞此序歟
</p>
<div class="section" id="title-59"><h2>
	明高皇后傳一卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏前有永樂四年明成祖與徐皇后二序俱爲永樂九年類輯古今列女傳以高皇后聖訓與古后妃爲一卷而諸侯大夫士庶人妻各爲卷徐后請以高皇后傳別刻之徧賜內外然則此即古今列女傳之文而別出之者其文則永樂初詞臣所撰也又前有世宗致楚王書并章聖太后誥諭楚藩一道章聖太后即興獻后也嘉靖七年上尊號曰慈仁九年頒太后製女訓於天下此在十年之春蓋與所頒女訓同賜藩服其時高帝高后之諡號尚未改定故仍前號也其楚王即端王榮㳦以嘉靖十三年卒爲昭王楨之四世孫故世宗以叔祖稱之云
</p>
<p class="margin2">
	案此編亦傳記之類然皇后爲天下母儀敵體人主不可參錯諸傳記中今變例置之於雜史亦所謂禮以義起者也
</p>
<div class="section" id="title-60"><h2>
	漢唐秘史二卷<span class="jiazhu">兩淮鹽政採進本</span>
</h2></div>
<p class="em2">
	明寧王權撰權自號臞仙太祖第十七子洪武二十四年封逾二年就藩大寧燕王謀反挾之同行爲燕王草檄約中分天下永樂元年秋封南昌而仍其故號正統十三年始薨事迹具明史本傳傳載此書作二卷與今本合權自序云洪武二十九年奉命纂輯成於辛巳六月攷是年爲建文三年權巳爲燕軍所刼故不書建文年號而其弟安王楹跋亦第書歲在壬午也其書以劉三吾等洪武間進講漢唐事實類次成編故詞多通俗其諸帝論贊皆太祖御撰唐末繫司馬光論亦奉勅載入故特題曰欽取其大旨以後世之亂亡皆推本於貽謀之不善所論不爲無理而擇焉弗精多取委巷之談如高帝斬蛇後轉生王莽之類皆僞妄不足辨也
</p>
<div class="section" id="title-61"><h2>
	奉天靖難記四卷<span class="jiazhu">浙江汪啟淑家藏本</span>
</h2></div>
<p class="em2">
	不著撰人名氏紀明成祖初起至即位事蓋永樂初年人所作其於懿文太子及惠帝皆誣以罪惡極其醜詆於王師皆斥爲賊故黃虞稷千頃堂書目稱其語多誣僞殊不可信按建文元年十一月成祖戰勝白溝河上惠帝書并移檄天下軍中倉卒語多可笑姜氏秘史所載最得其眞是書於上惠帝書頗有刪潤而移檄則置之不錄則其文飾槩可見矣
</p>
<div class="section" id="title-62"><h2>
	別本洪武聖政記十二卷<span class="jiazhu">浙江汪啟淑家藏本</span>
</h2></div>
<p class="em2">
	不著撰人名氏其書與宋濂洪武聖政記同名而載至太祖之末又有成祖時夏元吉等進太祖實錄表文卷端有浙江丁敬題語數行稱其繕寫古雅疑出永樂時沈度諸人手檢連江陳氏所藏秖四卷絳雲樓所藏亦只八卷此得一十二卷眞秘冊也云云然其文皆抄撮實錄別無異聞其繕寫亦抄胥俗書未見所謂古雅者疑書與跋語皆書賈贋託耳
</p>
<div class="section" id="title-63"><h2>
	國初事蹟一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明劉辰撰辰字伯靜金華人太祖起兵之初署吳王典籖又入李文忠幕府建文中擢監察御史永樂初李景隆薦修太祖實錄後官至北京刑部左侍郎事迹具明史本傳此書卷首有臣劉辰今將太祖高皇帝國初事蹟開寫一行後俱分條件繫頗似案牘之詞蓋即修實錄時所進事畧草本也辰於明初嘗使方國珍又嘗在李文忠幕下所見舊事皆眞確而其文質直無所隱諱明代史乘多採用之故其文並散見於他書轉無異聞之可取焉
</p>
<div class="section" id="title-64"><h2>
	北征錄一卷後北征錄一卷<span class="jiazhu">戶部尚書王際華家藏本</span>
</h2></div>
<p class="em2">
	明金幼孜撰幼孜本名善以字行新淦人建文已卯舉人授戶科給事中燕王簒位後改翰林檢討歷官禮部尚書兼武英殿大學士卒諡文靖事蹟具明史本傳幼孜在永樂中參預機務因北征阿嚕台時扈從出塞紀所歷山川古蹟及行營之所見聞以成前錄本傳稱成祖重幼孜文學所過山川要害輒命記之幼孜據鞍起草立就又稱所撰有北征前後二錄即此本也前錄自永樂八年二月至七月後錄自永樂十二年三月至八月並按日記載其往返大綱均與史傳相合其瑣語襍事則史所不錄者也
</p>
<div class="section" id="title-65"><h2>
	後北征記一卷<span class="jiazhu">戶部尚書王際華家藏本</span>
</h2></div>
<p class="em2">
	明楊榮撰榮初名子榮字勉仁建安人建文庚辰進士除翰林編修燕王簒位後入直内閣更今名歷官工部尚書兼謹身殿大學士卒諡文敏事蹟具明史本傳榮以永樂二十二年四月扈從北征記其往還始末著此書編排月日敘述頗詳榆木川之事即是役也其事世多異說榮所記則與史符蓋史官以其帷幄之臣身預顧命故用以爲據然其爲實錄與否亦無可考矣
</p>
<div class="section" id="title-66"><h2>
	小史摘抄二卷<span class="jiazhu">副都御史黃登賢家藏本</span>
</h2></div>
<p class="em2">
	不著撰人名氏明史藝文志亦未著錄蓋洪永間人所編皆載明太祖瑣事末附建文遺事八條大扺多委巷之說如李文忠納欵於張士誠劉基死後焚屍揚灰皆必無之事其謬妄固不待辨也
</p> 



</div></body></html>