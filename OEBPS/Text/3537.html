<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百二十二·子部三十二（雜家類六）</title></head><body><div id="text">

<p>
<strong>欽定四庫全書總目卷一百二十二</strong>
</p>
<div class="section" id="title-0"><h1>
	子部三十二
</h1><hr/></div>
<div class="section" id="title-1"><h2>
	雜家類六
</h2></div>
<div class="section" id="title-2"><h2>
	困學齋雜錄一卷<span class="jiazhu">浙江吳玉墀家藏本</span>
</h2></div>
<p class="em2">
	元鮮于樞撰樞字伯機漁陽人官太常寺典簿書史會要稱其酒酣驁放吟詩作字奇態橫生趙孟頫極推重之是書所紀當時詩話襍事爲多原本不著名氏故嘉靖中袁袠跋稱撰人未詳曹溶收入學海類編以鮮于樞自號困學民題所居曰困學齋遂以此書爲樞撰今考其書雖隨筆劄錄草草不甚經意而筆墨之間具有雅人深致非俗士所能僞托且元初諸人亦別無稱困學齋者溶定爲樞作似乎可信末有厲鶚跋謂卷中金源人詩可補劉祁歸潛志之缺存之亦可以資采錄也開卷引李平許楮二事但錄舊文無所論斷莫詳其意卷中趙復初二詩前後兩見字句亦有異同殆亦偶然襍錄未經編定之本後人因其墨迹繕錄成書如蘇軾志林仇池筆記之類歟
</p>
<div class="section" id="title-3"><h2>
	隱居通議三十一卷<span class="jiazhu">江西巡撫採進本</span>
</h2></div>
<p class="em2">
	元劉壎撰壎字起潛南豐人書中自稱開慶元年年二十則宋亡之時已年三十六故於宋多内詞然書中又稱至大辛亥爲南劍州學官計其年已七十二矣日暮途窮復食元祿而是書乃以隱居爲名殊不可解考其水雲村稿中延祐已未重題梅氏海棠詩有花甲重周人八十之句則壎入元四十四年尚存最爲老壽是書當其晚嵗退休時所著也凡分十一門理學三卷古賦二卷詩歌七卷文章八卷駢儷三卷經史三卷禮樂造化地理鬼神襍錄各一卷其論理學以悟爲宗尊陸九淵爲正傳而援引朱子以合之至謂朱子後與道士白玉蟾游始知讀書爲徒勞蓋姚江晩年定論之說源出於此皆郷曲門戶之私無庸深辨其經史以下六門考證亦未爲精核且多餖飣而鬼神一門尤近於稗官小說惟評詩論文之二十卷則壎生於宋末舊集多存其所稱引之文今多未見其篇帙其所稱引之人今亦多莫識其姓名又多備錄全篇首尾完具足以補諸家總集之遺如宋璟梅花賦今惟據田藝衡留靑日札傳鮮于樞所書一篇又據李綱忠定集知原賦已亡綱爲補作今觀壎所錄知宋元間行於世者乃有二本又如陸游之從韓伲冑以牽於愛妾㓜子之故爲他書之所未言厲鶚宋詩紀事載李義山詩不能舉其仕履觀壎所記乃知其嘗以江東提刑守池州凡此之類頗足以廣聞見至於論詩論文尤多前輩緒餘皆出於諸家說部之外於徵文考獻皆爲有裨固談藝者所必錄也壎所著水雲村稿杜有二本其一本别題曰冺稿卷帙頗少不知何人删取是書三分之一附諸稿末殊爲闕畧此爲三十一卷之足本固罕覯之祕笈矣書中間有案語蓋其後人所附自署其名曰凝考國初有南豐劉凝字二至嘗撰稽禮辨論韻原表石鼓文定本三書或即其人歟
</p>
<div class="section" id="title-4"><h2>
	湛淵靜語二卷<span class="jiazhu">兩淮鹽政採進本</span>
</h2></div>
<p class="em2">
	元白珽撰珽字廷玉錢塘人家於西湖有泉自竺山滙於其門珽名曰湛淵因以爲號是書爲其友海陵周{日東}所編前有珽自序又有{日東}序題至大庚戌稱珽是年六十三嵗以長厯推之當生於宋理宗淳祐八年戊申元兵破臨安時年二十七矣故其書於宋多内詞與劉壎相類然考珽入元以後以李衎之薦授太平路儒學正未幾攝教授事尋轉常州路教授陞江浙等處副提舉遷淮東鹽倉大使再遷蘭谿州判官乃致仕則食元之祿久矣而猶作宋遺民之詞其進退無據亦與壎相類也是書乃其襍記之文據卷末有明人跋語稱嘉靖丙午鈔自崑山沈玉麟家而疑其不止此二卷殆殘本歟厲鶚作宋詩紀事蒐采極博而此書開卷載理宗賜林希逸詩一篇鶚不及收則鶚未見其本矣其中如謂皎然銅盌爲龍吟歌詠房琯事詩家未有引用者不知李賀昌谷集中實有假龍吟歌謂匡謬正俗爲顔眞卿作不知實出顔師古不免稍有疏舛文中子李德林一條乃晁公武讀書志之語辨常儀占月一條亦史繩祖學齋佔畢之說亦未免偶相剽襲其載倪思論司馬光疑孟一條謂王安石援孟子大有爲之說欲神宗師尊之故光著此書明其未可盡信其說爲從來所未及案晁公武讀書志稱王安石喜孟子自爲之解其子雱與其門人許允成皆有註釋蓋唐以前孟子皆入儒家至宋乃尊爲經元豐末遂追封鄒國公建廟鄒縣亦安石所爲則謂光疑孟實由安石異議相激而成不爲無見必以爲但因大有爲二語則似又出於牽合非確論也然其他辨析考證可取者多其記汴京故宫尤爲詳備在元人說部之中固不失爲佳本矣
</p>
<div class="section" id="title-5"><h2>
	敬齋古今黈八卷<span class="jiazhu">永樂大典本</span>
</h2></div>
<p class="em2">
	元李冶撰冶有測圓海鏡已著錄此書原目凡四十卷其以黈名者案漢書東方朔傳黈纊充耳所以塞聰顔師古注曰示不外聽冶殆以專精覃思穿穴古今以成是書故有取於不外聽之義歟元史本傳邵經邦宏簡錄黃虞稷千頃堂書目俱作古今難當因字形相似傳寫致訛文淵閣書目題作宋人則併其時代亦誤矣其書皆訂正舊文以考證佐其議論詞鋒駿利博辨不窮其說毛詩草蟲阜螽一條云師說相承五經大抵如此學者止可以意求之膠者不卓不膠則卓矣是其著書之大旨也其中如謂𧈪尤之名取義於𧈪𧈪之尤謂内則一篇卑瑣凡猥大類世所傳食纂謂中庸索隱行怪乃素餐之素謂孟子兄戴蓋爲一句祿萬鍾爲一句戴蓋即乘軒之義或不免於好爲僻論橫生别解又如淳化閣帖漢章帝書干字文米芾書史黄伯思法帖刊誤秦觀淮海集俱以爲僞帖而冶據以駁千字文非周興嗣作太平廣記載徐浦鹽官李伯禽戲侮廟神其事在貞元中具有年月而冶即以爲李白之子伯禽亦偶或失考然如辨史記微子面縛左牽羊右把茅乃其從者牽之把之司馬遷所記不謬孔頴達書正義所駁爲非辨鄭語收經入行姟極謂經即京姟即垓韋昭不當注經爲常辨論語五十以學易謂論語爲未學易時語史記所載則作十翼後語不必改五十字作卒辨孟子龍斷即列子所謂冀之南漢之北無龍斷焉辨史記自敘甌駱相攻謂當爲閩越相攻辨張耒書鄒陽傳後謂韓安國實兩見長公主漢書不誤而耒誤辨衞靑傳三千一十七級謂級字蒙上斬字顔師古誤蒙上捕字遂以生獲爲級辨魏志穿方負土謂即算經之立方定率辨吳志孫權告天文謂不當呼上帝爲爾辨通鑑握槊不輟謂胡三省誤以長行局爲長矛以及辨古者私家及官衙皆可稱朝引後漢書劉寵成瑨及左傳伯有事爲證辨佝僂丈人承蜩所以供食引内則鄭元注苟子楊倞注爲證辨吳都賦𤟤子長嘯當作長笑引山海經爲證皆具有根據要異乎虛騁浮詞徒慿臆斷者矣至於所引戰國策蔡聖侯因是已君王之事因是已二已字今本並作以而證以李善註阮籍詠懷詩所引實作已字足以考訂古本又大學絜矩今本章句作絜度也冶所見本則作絜圍束也蘇軾赤壁賦今本作而吾與子之所共適冶所見本則作共食而駁一本作共樂之非亦足以廣異聞有元一代之說部固未有過之者也雖原本久佚今採掇於永樂大典者不及十之四五然菁華具在猶可見其崖畧謹以經史子集依類分輯各爲二卷以備考證之資焉
</p>
<div class="section" id="title-6"><h2>
	日聞錄一卷<span class="jiazhu">永樂大典本</span>
</h2></div>
<p class="em2">
	元李翀撰翀不見史傳惟書中紀至正甲辰丙午間事下距洪武元年僅一二載其人當已入明然書中皆稱元爲國朝則前代遺老抱節不仕者也是書多及厯代故事畧如蔡邕獨斷崔豹古今註之體而辨論差詳多有可采亦間及元代軼事蓋襍家者流其中如謂典命以九爲節以七爲節以五爲節即掌節之節殊屬臆斷又謂唐以後有司給門旗二龍虎旗一之類乃變節爲旗不知周禮司常諸侯建旂孤卿建旜大夫士建物師都建旗州里建旟縣鄙建旐已各以旗常爲表識不得云自唐以後始變節爲旗考證未免少疎又如眞德秀題三教圖之類亦未免傳聞附會然大致引據詳核足與史志相參考數典者固宜有取也舊本久佚今以永樂大典所載抄合排比編爲一卷千頃堂書目載有是書而題作者爲凌翀永樂大典所題亦有一條作凌翀然其餘無作凌翀者今擇其多者從之而附載姓氏之異同備考核焉
</p>
<div class="section" id="title-7"><h2>
	勤有堂隨錄一卷<span class="jiazhu">編修程晉芳家藏本</span>
</h2></div>
<p class="em2">
	元陳櫟撰櫟有書傳纂疏已著錄此其隨筆劄記之文也雖多談義理而頗兼考證於宋末元初諸人各舉其學問之源流文章之得失非泛泛托諸空言者其謂陳安卿爲朱門第一人黃直卿李方子多有差處謂楊誠齋亦間氣所生何可輕議謂劉辰翁父喪七年不除爲好怪釣名尤平情之論不規規於門戶之見者矣櫟定宇集前載有年表一卷稱至治三年年七十二作勤有堂記則是書當成於晚年然其記集中不載而集末别有朱升記一篇述其曾孫鎜之言曰辛勤三十年始有此室廬韓公詩也詩書勤乃有亦韓公詩也觀吾家堂名者惑而弗辨請爲記以昭之云云詳其詞意主於櫟夫婦辛勤以有此堂蓋宋末建陽余氏書坊亦名曰勤有堂故有是辨歟
</p>
<div class="section" id="title-8"><h2>
	玉堂嘉話八卷<span class="jiazhu">江蘇巡撫採進本</span>
</h2></div>
<p class="em2">
	元王惲撰惲有承華事畧已著錄是編成於至元戊子紀其中統二年初爲翰林修撰知制誥兼國史館編修官及調官晉府秩滿至元十四年後入爲翰林待制時一切掌故及詞館中考核討論諸事始於辛酉終於甲午凡三十四年之事所記當時制誥特詳足以見一朝之制如船落至祭文太常新樂祭文之類皆他書所未見他如記唐張九齡李林甫告身之式記平宋所得法書古畫名目宋聘后六禮金科舉之法以及論宣諭制誥之别據柳公權跋知唐時已有廣韻辨米芾之稱南宫以贈官太常記秦檜家廟之制摘顔眞卿書出師表之僞謂金史天文志出於太史張中順與張德輝述塞北之程劉郁述西域之事皆足以資考證而宋遼金三史之議尤侃侃中理其中如論日月五星則不知推步之法謂古婦人無諡則不知聲子文姜之例論六帖則剿襲演繁露論舜事則誤信錢時論野合則附會博物志皆爲疵累唐六典女伯女叔一條二卷五卷再見亦失檢校然大致該洽不以瑕掩全書已收入秋澗集中此乃其别行之本也
</p>
<div class="section" id="title-9"><h2>
	庶齋老學叢談三卷<span class="jiazhu">安徽巡撫採進本</span>
</h2></div>
<p class="em2">
	元盛如梓撰如梓衢州人庶齋其自號也嘗官崇明縣判官其書多辨論經史評隲詩文之語而朝野逸事亦問及之分爲三卷而第二卷别析一子卷實四卷也大抵皆隨時掇拾而成如載陸游姚將軍趙宗印二詩惜不得姚名字而渭南集實有姚平仲傳王士禎居易錄已摘其疎他若引左傳晉景公病如厠陷而卒謂國君何必如厠而以爲文勝其實不知國策趙襄子史記愼夫人皆載有此事古人朴質不以爲怪豈可執此以證左傳之誣又於賈似道有豪傑之譽載曹東畎媟俚之詞皆爲失當然如駁吹劍錄謂廣陵散不始於王陵母邱儉以姑蔑墓證韋昭註國語之非此類亦頗見考據又各條之下間注出某人說蓋如梓猶及與元初故老游故所紀多前人緒論頗有可採云
</p>
<div class="section" id="title-10"><h2>
	研北雜志二卷<span class="jiazhu">内府藏本</span>
</h2></div>
<p class="em2">
	元陸友撰友有墨史已著錄友嘗取漢上題襟集所載段成式語自號研北生因以名其襍著前有元統二年二月自序稱元統元年冬還自京師索居吳下追憶所欲言者命其子錄藏蓋虞集柯九思同薦友於朝會二人去職友亦罷歸時也所錄皆軼文瑣事友頗精賞鑒亦工篆隸故關於書畫古器者爲多中亦頗有考證如解李商隱之金蟾齧鎻句辨徐鍇說文繫傳之獮字禰字互相矛盾援北史證馬定國以石鼓出宇文周之非引鄭康成之說證傳註稱錯簡之誤皆有可采至謂仉姓出梁四公子傳不知孟母先氏仉以王明淸字仲言謂本張華贈何邵詩其言明且淸句不知禮記先有此文則偶然疎舛也徐顯稗傳載友撰研史墨史印史不載此書此本出自陳繼儒家末有舊跋已稱字多訛脫繼儒刻入普祕笈中更失校讐如皇象天發神䜟碑事一條上下卷其文複見則顚倒錯亂可知矣錢曾讀書敏求記稱有柯柘湖校本項藥師刊本今皆未見也
</p>
<div class="section" id="title-11"><h2>
	北軒筆記一卷<span class="jiazhu">兩淮鹽政採進本</span>
</h2></div>
<p class="em2">
	元陳世隆撰是書前有小傳不知何人所作稱世隆字彥高錢塘人宋末書賈陳思之從孫順帝至正中館嘉興陶氏没於兵所著詩文皆不傳惟宋詩補遺八卷與此書存於陶氏家今宋詩補遺亦無傳本惟此一卷僅存所論史事爲多如論西伯戡黎力辨委曲回護之說論魯兩生不知禮樂論胡寅譏劉晏之非論泰王廷美生於耿氏之誣論周以于謹爲三老有違古制皆援据詳明具有特見至所載僧静如事則體襍小說未免爲例不純是亦宋以來筆記之積習不獨此書爲然然不害其宏旨也
</p>
<div class="section" id="title-12"><h2>
	閒居錄一卷<span class="jiazhu">浙江汪啓淑家藏本</span>
</h2></div>
<p class="em2">
	元吾邱衍撰衍有學古編已著錄是書乃衍劄記手稿陸友仁得於衍從父家錄而傳之猶未經編定之本故皆隨筆草創先後不分次序字句亦多未修餙其中如駁戴侗六書故妄造古篆一條辨徐鉉篆書筆法一條皆與學古編互相出入蓋先記於此後採入彼書而初稿則未削除也然零璣碎玉往往可採如辨顔氏誤解匆匆辨魏伯陽參同契誤以易字從日月辨杜甫非不詠海棠語皆有識惟論堯典中星以爲四時皆以戌刻爲昏未免武斷論借書一瓻謂以甕盛卷軸亦爲穿鑿以及論奥竈字與爾雅相違論五伯字不考後漢書禰衡傳以爲唐人行杖之數皆不免於疎漏其他襍談神怪亦多蕪襍以衍學本淹通藝尤精妙雖偶然涉筆終有典型故仍錄存之以備節取焉
</p>
<div class="section" id="title-13"><h2>
	雪履齋筆記一卷<span class="jiazhu">編修程晉芳家藏本</span>
</h2></div>
<p class="em2">
	元郭翼撰翼字羲仲崑山人自號東郭生因以東郭先生故事名其齋曰雪履嘗獻策張士誠不用歸耕婁上老得訓導官偃蹇而終蘇州知府盧熊題其墓曰遷善先生又爲撰墓志載翼卒於至正二十四年其文在朱珪名蹟錄中則距順帝北行尚前三載他書或謂翼至洪武初嘗徵授學官非其實也是編乃江行舟中所紀隨手襍錄漫無銓次然議論多有可采如解商書兼弱攻昧二句取張九成說解論語犬馬有養取何晏集解說駁張九齡金鑑錄之僞辨蔡氏三仁之論皆爲有見其論謝師直語一條論詩一條亦具有義理惟解論語怪力亂神一條爲力不同科一條過信古註未免好奇耳其書久無刊本曹溶嘗收入學海類編然中有近時袁了凡之語袁黃萬曆時人翼在元末何由得見殆明人有所竄亂非其舊本矣
</p>
<div class="section" id="title-14"><h2>
	霏雪錄二卷<span class="jiazhu">浙江吳玉墀家藏本</span>
</h2></div>
<p class="em2">
	明鎦績撰案說文有鎦字而無劉字徐鉉附註以爲鎦字即劉字此書作鎦蓋偶從古體遂相沿别爲一姓實非有二也績字孟熙先世洛陽人徙於山隂其父渙通毛詩元時嘗爲三茅書院山長績承其家學故此書辨核詩文疑義頗有根據又及與元末諸遺老遊故襍述舊聞亦多有淵源然每紀夢幻詼諧之事頗襍小說家言其以杜常詩爲杜牧詩王士禎香祖筆記嘗紏之亦不免小誤又如稱其遠祖馬牧君事金太祖有紀信之節元修三史時史臣責賕於其祖不肯遂不得書此事論史者俱未之及然當時元政雖頽而秉筆諸臣如揭傒斯歐陽元等皆一代勝流未必遽有索米受金之事是亦一家之私言未可槪信以其可取者多錄備明初說部一家耳此書成化間嘗刊行有胡謐後序稱績所著尚有嵩陽稿詩律今俱未見殆已散佚矣
</p>
<div class="section" id="title-15"><h2>
	蠡海集一卷<span class="jiazhu">兩淮鹽政採進本</span>
</h2></div>
<p class="em2">
	舊本題宋王逵撰案宋有三王逵其一王逵不知何許人仁宗時官江南西路轉運使調淮南轉運使包拯連具七章彈之具載拯奏議中極斥其貪鄙酷虐似非能著書之人其一王逵濮陽人天禧三年進士官刑部郎中其所著作惟吕希哲襍記載其贈蔡襄詩一首阮閱詩話總龜載其詠酒帘一聯不聞更有此書其一王逵淄州人建炎中知徐州王復之孫紹興中太僕丞王佾之子其所著作惟蘆浦筆記載送田鄂詩一首亦不聞有此書此書中論脉一條稱七表八裏九道計二十四見之於叔和脉訣是熙寧間書也前兩王逵不得見論百刻一條稱趙緣督又有一說是至元以後書也後王逵亦不得見又安得而引之耶考明黄姬水貧士傳載王逵錢塘人足一跛家極貧無以給朝夕因賣藥復不繼又市卜博究子史百家客至輙談今古不休人知其辨博每以疑難質之無不口應列其人於張介福之後王賓之前蓋洪武永樂間人作是書者必此王逵商維濬刻稗海時未及詳考誤以爲宋王逵也其學蓋出於邵子其書亦規摹觀物外篇分天文地理人身庶物厯數氣候鬼神事義八門皆即數究理推求天地人物之所以然雖頗穿鑿而亦時有精義世稱二十四番花信風楊愼丹鉛錄引梁元帝之說别無出典殆由依托其說亦參差不合惟此書所列最有條理當必有所受之云
</p>
<div class="section" id="title-16"><h2>
	草木子四卷<span class="jiazhu">兩江總督採進本</span>
</h2></div>
<p class="em2">
	明葉子奇撰子奇有太元本旨已著錄考子奇所著諸書有範通元理二卷詩十六卷文二十卷本草醫書節要各十卷齊東野語三卷又餘錄若干卷紀元季明初事最詳今惟太元本旨及此書存此書黃衷序云二十二篇鄭善夫序又云二十八篇正德丙子其裔孫溥以南京御史出知福州重刻之約爲八篇曰管窺曰觀物曰原道曰鉤元曰克謹曰襍志曰談藪曰襍爼每二篇爲一卷即此本也善夫序又云舊本今纂爲四野語今纂爲二併曰草木子則似此四卷已合野語爲一書然四卷二卷當爲六卷不當爲八卷野語今無别本無由質其異同莫之詳也子奇學有淵源故其書自天文地紀人事物理一一分析頗多微義其論元代故事亦頗詳核惟賈魯勸托克托開河北水田造至正交鈔求禹河故道功過各不相掩子奇乃竟斥之爲邪臣則不若宋濓元史之論爲平允也書前有子奇自序題戊午十一月乃洪武十一年即子奇罷巴陵主簿逮繫之嵗比書蓋其獄中所作云
</p>
<div class="section" id="title-17"><h2>
	胡文穆雜著一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明胡廣撰廣字光大建文庚辰進士第一惠帝以其名與漢胡廣同更名靖除翰林院修撰靖難兵至迎降永樂初復原名累官文淵閣大學士卒諡文穆事迹具明史本傳所著有晃菴扈從諸集是書乃其隨手劄記已載入文穆集中此其别行之本也其中如謂資治通鑑論維州悉怛謀事司馬光非不知李是牛非特以意主和隣不欲生釁故矯爲此言引其臨終與吕公著簡爲證可謂深明時勢又謂灞陵尉禁人夜行乃其本職李廣憾之爲私意謂子産論黃熊爲啟信妄喜怪之漸謂申屠嘉大節凛然班固稱其學術不及陳平其說非是持論亦正他如謂易卦吉凶皆戒占者當反求諸己與左傳穆姜南蒯之事合謂問名納吉納幣之卜皆卜其日非卜吉凶程子所疑未可憑謂李白非無與杜甫詩容齋隨筆所考未確謂灌嬰實定豫章李白詩不誤而胡若思指爲陳嬰反誤亦頗有考據廣文集未足名家此書在明初說部之中則猶爲可取至論季布不死一條謂班固之言抑揚太過與其負王艮而迎成祖截然相反豈書作於建文壬午以前耶然論漢黄生宋蘇軾武王非聖人之說又似曲爲靖難解者或自知大節有虧而故爲成仁取義之言以掩後世之耳目歟
</p>
<div class="section" id="title-18"><h2>讕言長語一卷<span class="jiazhu">内府藏本</span>
<p class="em2">
	明曹安撰安字以寧號蓼莊松江人正統甲子舉人官安邱縣教諭是書前有安自序謂皆零碎之詞故名曰讕言長語讕言者逸言也長語者剩語也則長當讀爲長物之長矣書中多據所見聞發明義理其論詩不中肯綮所錄諸詩亦大抵不工蓋眞德秀文章正宗金履祥濂洛風雅之派至於欲取臯陶賡歌五子之歌洪範及詩之三言五言七言體刻爲一集使人習之以復古尤萬不能行之事然大致持論醇正於人心風俗多有所裨其論讀經一條尤切中明代俗學之弊成化丙午顧純題詞以輟耕錄水東日記比之正德乙亥史紀重刊跋又以霏雪錄比之今以四書相較劉績葉盛二家書大致相近陶宗儀書直小說家言遠不逮此書也
</p>
<h6>
	蟫精雋十六卷<span class="jiazhu">浙江范懋柱家天一閣藏本</span>
</h6></h2></div>
<p class="em2">
	明徐伯齡撰伯齡字延之自署曰古剡蓋嵊縣人書中十二卷之末有籜冠生傳一篇即張錫爲伯齡作者又曰生杭人也豈嵊其祖籍歟傳稱其嘗集籜爲冠嘯歌自得若不與於人世者雖博學能文善書工琴熟律而不肯以技自試則亦山林放曠之士考張錫天順壬午舉人官山西山隂縣教諭則伯齡爲天順中人故所記有成化癸巳癸卯事明末杭州别有一徐伯齡崇禎庚午舉人官永壽縣教諭名姓偶同非一人也是書雜採舊文亦兼出已說凡二百六十一條大抵文評詩話居十之九論雜事者不及十之一其體例略似孟棨本事詩其多錄全篇又略似劉壎隱居通議其中猥瑣之談或近於小說而遺文舊事他書所不載者亦頗賴以傳其論周德淸中原音韻一條尤爲明確千頃堂書目作二十卷此本僅十六卷前後無序跋亦無目錄不能知其完缺其中多闕字闕句又所錄詩文往往但存其標題而其文皆作空行蓋繕錄者圖省工力因而漏落今於有可考者補之無可考者則亦姑闕焉
</p>
<div class="section" id="title-19"><h2>
	震澤長語二卷<span class="jiazhu">内府藏本</span>
</h2></div>
<p class="em2">
	明王鏊撰鏊有史餘已著錄此本乃其退休歸里時隨筆錄記之書分經傳國猷官制食貨象緯文章音律音韻字學姓氏襍論仙釋夢兆十三類鏊文詞醇正又生當明之盛時士大夫猶崇實學不似隆慶萬曆以後聚徒植黨務以心性相標榜故持論頗有根據惟其辨累朝絲綸簿具存内閣無楊士奇私送司禮監事焦竑筆乘嘗據以證士奇之受誣然考復辟錄載初朝廷旨意多出内閣條進稿留閣中號絲綸簿其後宦寺專恣奏收簿祕内徐有貞旣得權寵乃告上如故事還簿閣中云云則鏊時所見之簿乃徐有貞重取以出未可爲士奇不送之證其考訂間有未審又欲於河北試行井田殊爲迂濶夢兆一條篤信占驗亦非儒者之言未免爲白璧之瑕耳前有賀燦然序稱鏊元孫永熙梓鏊所著長語紀聞及永熙父遵考紀聞續卷郢事紀略總題曰震澤先生别集此本蓋别集中之一種然舊本别行今亦各著於錄焉
</p>
<div class="section" id="title-20"><h2>
	井觀瑣言三卷<span class="jiazhu">浙江鮑士恭家藏本</span>
</h2></div>
<p class="em2">
	舊本題宋閩南鄭瑗撰鍾人傑唐宋叢書亦作宋人而書中稱明爲國朝所評論者多明初人物决非宋人所爲考宏治八閩通志載有莆田人鄭瑗字仲璧成化辛丑進士官至南京禮部郎中朱彝尊明詩綜亦載有其人所著有明省齋集則此書當即明莆田鄭瑗所作題宋人者妄也其書大抵皆考辨故實品隲古今頗能有所發明如論王柏改經之非斥綱目發明書法考異之曲說辨李匡乂資暇集解律令之誤駁史伯璿管窺外編言天地之自相牴牾及摘胡三省通鑑注所未備皆中竅要又引宋書柳元景傳證魏崔浩因有異圖被誅特假史事爲名所論亦有根據在明人說部中尚稱典核惟不喜宋濂謂其文多浮詞於性命之學不甚理會未免失之過刻其論諸史紀年之例尤偏駁不足爲據云
</p>
<div class="section" id="title-21"><h2>
	南園漫錄十卷<span class="jiazhu">湖北巡撫採進本</span>
</h2></div>
<p class="em2">
	明張志淳撰志淳有永昌二芳記已著錄是書前有正德十年自序稱因讀洪邁容齋隨筆羅大經鶴林玉露二書仿而爲之卷首數條皆掎摭容齋隨筆之語辨其是非蓋其書之所緣起也其餘則述所見聞各爲考證大抵似洪書者十之一似羅書者十之九所論如江神一條譏洪邁舍人事而謟鬼神邱濬著書一條譏其大學衍義補不敢論及宦官立意皆極正大其避諱一條謂蜀本書多缺唐諱乃相沿舊刻桂辨一條謂桂花桂樹兩種張籍詩意一條謂瞿宗吉歸田詩話不知其作還珠吟時已先居幕下駁正皆頗明析其辨永昌非金齒地諸條考證致誤之由亦極詳核他如春草王孫一條王維詩語自本楚詞而昧其所出横生訓詁之類或失之陋元順帝一條誤據庚申外史符臺外集之說以順帝爲瀛國公子之類或失之無稽蓋瑕瑜不掩之書也中頗紀載時事臧否人物故卷末又有嘉靖五年題後一篇辨何喬新撫夷錄之失實而以書中所載自比於孫盛書枋頭事其所紀錄亦可與明史相參考云
</p>
<div class="section" id="title-22"><h2>
	雨航雜錄二卷<span class="jiazhu">雨江總督採進本</span>
</h2></div>
<p class="em2">
	明馮時可撰時可有左氏釋已著錄是書上卷多論學論文下卷多記物産而間涉襍事隆萬之間士大夫好爲高論故語錄說部往往滉漾自恣不軌於正時可獨持論篤實言多中理如云漢人之於經臺史之測天也不能盡天而觀象者不能廢宋人之於學規矩之畫地也不能盡地而經野者莫能違又曰子靜之求心而其徒棄經典紫陽之窮理而其徒泥章句非教者之過學者之失也又曰宋儒之於文也嗜易而樂淺於論人也喜核而務深於奏事也貴直而少諷皆平心静氣之談其論王世貞悲歌碣石虹高下擊筑咸陽日動摇句以爲近於造作而遠自然正其一病又引徐叔明語論世貞爲人作傳誌極力稱譽如膠庠試最乃至細微事而津津數語此非特漢以前無是即唐宋人亦無此陋識亦皆有見惟其論十三經注疏立而西京諸儒之訓亡未免失之過高偶涉當時習尚耳
</p>
<div class="section" id="title-23"><h2>
	採芹錄四卷<span class="jiazhu">江蘇巡撫採進本</span>
</h2></div>
<p class="em2">
	明徐三重撰三重有餘言已著錄是編第一卷論養民教民第二卷三卷多論學校貢舉政事利弊第四卷多論明代人物臧否大抵皆考稽典故究悉物情而持論率皆平允無激烈偏僻之見亦無恩怨毁譽之私勝明人所作諸說部動涉巵言亦勝三重所作他語錄借周子之一言遂太極陰陽連篇累牘講學於天地之外惟力主均田限田之議反覆引據持之最堅究而論之自阡陌旣開以後田業於民不授於官二千年於兹矣雖有聖帝明王斷不能一旦舉天下之民奪其所有益其所無而均之亦斷不能舉天下之田淸釐其此在限外此在限内此可聽其買賣此不可聽其買賣而限之使黠豪反得隱蔽爲姦猾胥反得挾持漁利而閭里愚懦紛紛然日受其擾故漢董仲舒北魏李安世唐陸贄牛僧孺宋留正謝方叔元陳天麟皆反覆言之而卒不能行此猶可曰權不屬時不可也宋太宗承五季凋殘之後宋高宗當南渡草創之初以天子之尊決意行之亦終無成效則三重所言其迂而寡當可見矣然如論漕粟則駁邱濬海運之非論養兵則駁徐階塞外不可屯田之謬皆卓然明論其他亦多篤實近理切於事情猶可謂留心經世之學者也
</p>
<div class="section" id="title-24"><h2>
	畫禪室隨筆四卷<span class="jiazhu">内府藏本</span>
</h2></div>
<p class="em2">
	明董其昌撰其昌有學科考畧已著錄是編第一卷論書第二卷論畫中多微理由其昌於斯事積畢生之力爲之所解悟深也第三卷分記遊記事評詩評文四子部中如記楊成以蔡經爲蔡京之類頗涉輕薄以陸龜蒙白蓮詩爲皮日休之類亦未免小誤其評文一門多談制藝蓋其昌應舉之文與陶望齡齊名當時傳誦故不能忘其結習也四卷亦分子部四一曰襍言上一曰襍言下皆小品閒文然多可採一曰楚中隨筆其册封楚王時所作一曰禪悅大旨乃以李贄爲宗明季士大夫所見往往如是不足深詰視爲蜩螗之過耳可矣
</p>
<div class="section" id="title-25"><h2>
	六研齋筆記四卷二記四卷三記四卷<span class="jiazhu">禮部尚書曹秀先家藏本</span>
</h2></div>
<p class="em2">
	明李日華撰日華有梅墟先生别錄已著錄日華工於書畫故是編所記論書畫者十之八詞旨淸雋其體皆類題跋蓋錦贉玉軸流覽旣久意與之化故出筆輙肖之也其他所記雜事亦楚楚有致而每一眞跡必備錄其題詠跋語年月姓名尤足以資考證王士禎居易錄嘗譏其以韓愈山石詩爲白居易陸游作以唐莊宗如夢令詞爲李白作以韋應物西澗詩爲杜牧作以林逋爲與文同李公麟同時以趙秉文爲元人皆誠爲舛謬其他如以蘇若蘭與渤海高氏並列於能書婦人中不知何據又文徵明詩竹符調水沙泉活句乃用蘇軾詩語今見東坡集中而以爲吳中諸公遣力往寳雲取泉先以竹作籌子付山僧爲質其事未經人用亦屬疎漏大抵工於賞鑑而疎於考證人各有能有不能取其所長可矣是書分三集集各四卷明史藝文志作十二卷蓋總而言之其實即此三集也
</p>
<div class="section" id="title-26"><h2>
	物理小識十二卷<span class="jiazhu">江蘇巡撫採進本</span>
</h2></div>
<p class="em2">
	明方以智撰以智有通雅已著錄此書爲其子中通中德中發中履所編又通雅之緒餘也首爲總論中分天類厯類風雷雨暘類地類占候類人身類鬼神方術類異事類醫藥類飲食類衣服類金石類器用類草木類鳥獸類凡十五門大致本博物志物類相感志諸書而衍之但張華贊寧所撰但言尅制生化之性而此則推闡其所以然雖所錄不免冗襍未必一一盡確所論亦不免時有附會而細大兼收固亦可資博識而利民用鶡冠子曰中流失船一壺千金韓愈曰牛溲馬勃敗鼓之皮兼收並蓄待用無遺則識小之言亦未可盡廢矣
</p>
<div class="section" id="title-27"><h2>
	春明夢餘錄七十卷<span class="jiazhu">内府刊本</span>
</h2></div>
<p class="em2">
	國朝孫承澤撰承澤有尚書集解已著錄是書首以京師建置形勝城池畿甸次以城防宫殿壇廟次以官署終以名蹟寺廟石刻巖麓川渠陵園似乎地志而叙沿革者甚畧分列官署似乎職制每門多錄明代章疏連篇累牘又似乎故事體例頗爲龎襍且書中標目悉以明制爲主則不當泛及前代旣泛及前代則當元元本本絲牽繩貫使端委粲然不當挂一漏萬每門寥寥數語或有或無絶不畫一即如禮部第一子目標曰禮制而首以朱子儀禮經傳通解一條次以吳澄三禮考註一條又次以朱子家禮一條此儒者之著述非朝廷之典章不當繫於禮部又周與宋之舊文非明代之新制尤不當繫於明之禮部是何義也太醫院門自叙官一條外皆襍錄古人醫書序文及諸胍論以足一卷此無論不能徧載即徧載之何預明太醫院然則翰林院門將備錄厯代制誥詩賦耶又承澤沿門戶餘波持論皆存偏黨如萬曆以後曆法差舛衆論交爭至崇禎中西法中法諠呶彌甚此沿革之大者乃欽天監門於鄭世子載堉諸說今見於明史者悉删不錄於徐光啟等改法之事亦僅存其畧且謂舊法不過時刻之差不害於事又謂新法將來亦必差殊有意抑揚不爲平允蓋其時論者多攻大統曆而大統曆曾經許衡參修承澤以講學家宗派所繫故爲之左袒其反覆以衡爲詞宗旨了然可覩也又周延儒招權納賄賜死非枉承澤乃於内閣門中錄其直房記一篇以爲美談復於刑部門中以閣臣公救延儒揭列之愼刑條下益乖是非之公矣其好惡任情往往如是蓋不足盡據爲典要然於明代舊聞採摭頗悉一朝掌故實多賴是書以存且多取自實錄邸報與稗官野史據傳聞而著書者究爲不同故考勝國之軼事者多取資於是編焉
</p>
<div class="section" id="title-28"><h2>
	居易錄三十四卷<span class="jiazhu">山東巡撫採進本</span>
</h2></div>
<p class="em2">
	國朝王士禎撰士禎有古懽錄已著錄是書乃其康熙已巳官左副都御史以後至辛巳官刑部尚書以前十三年中所記前有自序稱取顧况長安米貴居大不易之意末又以居易俟命爲說其義兩岐莫知何取也中多論詩之語標舉名儁自其所長其記所見諸古書考據源流論斷得失亦最爲詳悉其他辨證之處可取者尤多惟三卷以後忽記時事九卷以後兼及差遣遷除全以日厯起居注體編年紀月叅錯於襍說之中其法雖本於龎元英文昌襍錄究爲有乖義例又喜自錄其平反之獄辭伉直之廷議以表所長夫鄴侯家傳乃自子孫魏公遺事亦由僚屬自爲之而自書之自書之而自譽之即言言實錄抑亦淺矣是則所見之狹也
</p>
<div class="section" id="title-29"><h2>
	池北偶談二十六卷<span class="jiazhu">山東巡撫採進本</span>
</h2></div>
<p class="em2">
	國朝王士禎撰凡談故四卷皆述朝廷殊典及衣冠勝事其中如戊已校尉裙帶官之類亦間及古制談獻六卷皆明紀中葉以後及國朝名臣碩德畸人列女其中如論王縉張商英張綵之類間有微斥其惡者蓋附錄也談藝九卷皆論詩文領異標新實所獨擅全書精粹盡在於斯談異七卷皆記神怪則文人好奇之習謂之戲錄可矣池北者士禎宅西有圃圃中有池建屋藏書取白居易語以池北書庫名之自爲之記庫旁有石帆亭常與賓客聚談其中故以名書前有自序康熙辛未作也
</p>
<div class="section" id="title-30"><h2>
	香祖筆記十二卷<span class="jiazhu">山東巡撫採進本</span>
</h2></div>
<p class="em2">
	國朝王士禎撰皆康熙癸未甲申二年所記至乙酉而排纂成書其曰香祖者王象晉羣芳譜曰江南以蘭爲香祖士禎蓋取其祖之語以名滋蘭之室因以名書也是書體例與居易錄同亦多可采惟論尹吉甫一條最爲紕繆又如姚旅露書以章八元詩爲盧照鄰某詩話以柳惲詩爲趙孟頫<span class="jiazhu">案某詩話原本不著其名蓋有所諱今亦仍其舊文</span>記憶偶誤事所恒有指其踈舛足矣而一則以爲無目人語一則以爲眯目人道黑白肆口毒詈皆乖著書之體士禎池北偶談任惇表語一條何嘗不以劉禹錫覆舟側畔千帆過病樹前頭萬木春二句爲白居易詩漁洋文畧遊攝山記何嘗不以左思振衣千仭岡濯足萬里流二句爲郭璞詩乎此由晩年解組侘傺未平筆墨之間遂失其冲夷之故度斯亦盛德之累矣又第十二卷一條曰輟耕錄言或題畫曰特健藥不喻其義余因思昔人如秦少游觀輞川圖而愈疾黃大癡曹雲溪沈石田文衡山輩皆工畫皆享大年人謂是煙雲供養則特健藥之名不亦宜乎案法書要錄載武平一徐氏法書記曰駙馬武延秀聞二王之迹强學寳重乃呼薛稷鄭愔及平一評其善惡諸人隨事答稱爲上者題云特健藥云是突厥語<span class="jiazhu">案唐書稱延秀嘗質於突厥解其國語法書要錄所載太平公主三䭾藐提四字印亦突厥語也</span>其解甚明士禎乃以字義穿鑿殊爲失考此非僻事殆髦而忘乎然其品題文藝宏奬風流至於老而不衰固足尚也
</p>
<div class="section" id="title-31"><h2>
	分甘餘話四卷<span class="jiazhu">山東巡撫採進本</span>
</h2></div>
<p class="em2">
	國朝王士禎撰此書成於康熙已丑罷刑部尚書家居之時曰分甘者取王羲之與謝萬書中語也大抵隨筆記錄瑣事爲多蓋年逾七十借以消閒遣日無復考證之功故不能如池北偶談居易錄之詳核中如引懶眞子稱漢書昌邑王賀妾名羅紂即羅敷不言二字何以通用俟考云云今案漢書昌邑王傳實作羅紨顔師古注目紨音敷說文系字部有此字注曰布也一曰粗紬從系付聲蓋紨字音同故得與敷字通用馬永卿誤引漢書士禎不加辨正而轉以設疑殊爲疎舛是亦隨時摘錄不暇繙檢之明驗矣其他傳聞之語偶然登載亦多有未可盡憑者然如繁臺之當讀蒲禾切梅福爲吳門市卒之非蘇州宣室之有二此類皆有典據不同摭拾披沙揀金尚往往見寳也其中滄浪詩話一條獨舉馮班鈍吟襍錄之說反覆詆排不遺餘力則以士禎論詩宗嚴羽而趙執信論詩宗馮班核其年月在談龍錄初出之時攻班所以攻執信也然執信訟言詆士禎而士禎僅旁借其詞不相顯斥則所養勝執信多矣
</p>
<div class="section" id="title-32"><h2>
	古夫于亭襍錄六卷<span class="jiazhu">兩江總督採進本</span>
</h2></div>
<p class="em2">
	國朝王士禎撰士禎以康熙甲申罷刑部尚書里居乙酉續成香祖筆記之後復采綴聞見以成此書自序謂無凡例無次第故曰襍以所居魚子山有古夫于亭因以爲名其中如據西京襍記鈎弋夫人事以駁正史則誤採僞書據貴耳集以王安石爲秦王廷美後身則輕信小說據詩元龜象齒之文謂韓非希見生象之語不足爲信據易匪其彭之文謂論語竊比老彭彭當音旁訓爲側據子華子證詩有美一人據示兒編解詩黽勉從事則附會經義以張爲爲南唐人以俞文豹爲元人亦失於考核然如謂岳珂桯史之名出於李德裕辨劉表碑非蔡邕作辨帖黃今古不同辨劇談錄元稹見李賀之妄辨丹鉛錄載蘇軾詞之謬辨洪邁萬首絶句辨西溪叢語誤引田子春辨才調集誤題王之渙辨唐彦謙誤詠齊文惠太子宫人皆引據精核品題諸詩亦皆愜當而記董文驥論擬李白孟浩然詩記汪琬論新異字句不諱所短若預知其詩派流弊而防之者可謂至公之論異乎沾沾自護者矣
</p>
<p class="em2">
	右襍家類雜說之屬八十六部六百三十二卷皆文淵閣著錄
</p>
<p class="margin2">
	案襍說之源出於論衡其說或抒巳意或訂俗訛或述近聞或綜古義後人沿波筆記作焉大抵隨意錄載不限卷帙之多寡不分次第之先後興之所至即可成編故自宋以來作者至夥今總彚之爲一類
</p>




</div></body></html>