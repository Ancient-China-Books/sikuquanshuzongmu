<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷九十七·子部七（儒家類存目三）</title></head><body><div id="text">

<p>
<strong>欽定四庫全書總目卷九十七</strong>
</p>
<div class="section" id="title-0"><h1>
	子部七
</h1><hr/></div>
<div class="section" id="title-1"><h2>
	儒家類存目三
</h2></div>
<div class="section" id="title-2"><h2>
	藤陰劄記<span class="jiazhu">無卷數　副都御史黃登賢家藏本</span>
</h2></div>
<p class="em2">
	國朝孫承澤撰承澤有尚書集解已著錄是編乃其講學之語共一百餘條大抵以程朱爲宗而深詆金谿姚江亦頗涉及史事其論元許衡劉因一條謂衡不對世祖伐宋之問爲是而以因作渡江賦有我有名而衆彼無義而小留我奉使讐我大邦云云過於尊元抑宋爲非不知二人生長北方由金入元自其高曾祖父皆非宋之臣子乃於一百餘年之後使背其踐土食毛之國而遥尊邈不相關之南宋是率天下而爲逆也可謂紕繆之至矣
</p>
<div class="section" id="title-3"><h2>
	學約續編十四卷<span class="jiazhu">直隸總督採進本</span>
</h2></div>
<p class="em2">
	國朝孫承澤編初承澤嘗輯周程張朱之言爲學約一編是編又以明薛瑄胡居仁羅欽順高攀龍四家之語倣近思錄之例訂爲一集以續之前有自記稱學約於二程同時不入堯夫考亭同時不入南軒東萊故兹編亦不入月川楓山後渠涇野念菴涇陽少墟諸家云
</p>
<div class="section" id="title-4"><h2>
	考正晚年定論二卷<span class="jiazhu">江蘇巡撫採進本</span>
</h2></div>
<p class="em2">
	國朝孫承澤撰是書以王守仁所作朱子晩年定論不言晚年始於何年但取偶然謙抑之詞或隨問而答之語及早年與人之筆錄之特欲借朱子之言以攻朱子不足爲據乃取朱子年譜行狀文集語類等語詳爲考正以宋孝宗淳熙甲午爲始朱子是時年四十有五其後乃始與陸九淵兄弟相會以次逐年編輯實無一言合於陸氏亦無一字涉於自悔因逐條辨駁輯爲是編考晚年定論初出之時羅洪先致書守仁所辨何叔京黃眞卿二書已極爲明晰是書特申而明之大旨固不出羅書之外至謂守仁立身居家並無實學惟事智術籠罩乃吾道之莽懿又取明世宗時請奪守仁封爵會勘疏及不准䘏典之詔以爲口實則摭拾他事以快報復之私尤門戶之見矣
</p>
<div class="section" id="title-5"><h2>
	明辨錄二卷<span class="jiazhu">副都御史黃登賢家藏本</span>
</h2></div>
<p class="em2">
	國朝孫承澤撰是書取諸儒闢佛之言彚載成帙上卷首載昌黎原道及佛骨表而傅奕疏及太宗斥蕭瑀詔轉列於後其餘辨論陸九淵楊簡王守仁之說者亦備記之下册則皆諸儒語錄辨駁佛氏之學者
</p>
<div class="section" id="title-6"><h2>
	紫陽通志錄四卷<span class="jiazhu">江蘇巡撫採進本</span>
</h2></div>
<p class="em2">
	國朝高世泰編世泰有五朝三楚文獻錄已著錄是編本徽州汪知黙等輯其紫陽書院講會之語名曰理學歸一寄示世泰適孫承澤以學約續編魏裔介以知統翼錄先後寄至世泰因合刁包潛室劄記陳揆省心日記諸條并梓行之其曰通志者蓋謂通彼此應求之志以明爲學之出於一源卷末自附格致講學講各一篇又有講畢送難之語頗涉禪宗窠臼蓋猶沿明季書院之餘習也
</p>
<div class="section" id="title-7"><h2>
	聖學入門書<span class="jiazhu">無卷數　江西巡撫採進本</span>
</h2></div>
<p class="em2">
	國朝陳瑚撰瑚字言夏號確菴太倉人前明崇禎壬午舉人是書分大學日程小學日程二種大學日程曰格致之學誠意之學正心之學修身之學齊家之學治平之學於八條目之中復分條目各爲疏解小學曰程曰入孝之學出弟之學謹行之學信言之學親愛之學文藝之學其條目較之大學爲簡其用功之要曰日省敬怠日省善過末附日程格式於後毎日爲空格以四格記晨起午前午後燈下以二格總記敬怠善過又有半月總結之法蓋即仿袁黃功過格意惟不言果報稍異乎有爲而爲然科條密於秋荼非萬緣俱謝靜坐觀心不能時時刻刻操管繕錄也
</p>
<div class="section" id="title-8"><h2>
	學言三卷<span class="jiazhu">山西巡撫採進本</span>
</h2></div>
<p class="em2">
	國朝白允謙撰允謙字子益陽城人前明崇禎癸未進士改庶吉士入國朝授祕書院檢討官至刑部尚書此書皆其講學之語上卷五十九條下卷六十條又續一卷凡八十一條其曰無我之我是謂眞我無知之知是謂良知又曰聖人無内無外仁可智也智可仁也皆語涉惝怳非篤實之學也
</p>
<div class="section" id="title-9"><h2>
	此菴語錄十卷<span class="jiazhu">浙江巡撫採進本</span>
</h2></div>
<p class="em2">
	國朝胡統虞撰統虞字孝緖武陵人前明崇禎癸未進士入國朝官至國子監祭酒此書前二卷爲成均語錄乃官祭酒時與諸生講論者附原性或問學規三種三卷至七卷爲四書語錄八卷爲萬壽官語錄末二卷爲此菴語錄以别乎成均萬壽宫也其學禰姚江而祖象山專持良知之說於朱子頗不能盡合如記陸子靜鵞湖講喻義一章滿座爲之揮淚講畢朱晦菴長跪以謝曰熹平生學問實實未嘗看到此處其軒輊類多如此亦可謂深於門戶之見者矣
</p>
<div class="section" id="title-10"><h2>
	理學傳心纂要八卷<span class="jiazhu">湖北巡撫採進本</span>
</h2></div>
<p class="em2">
	國朝孫奇逢撰漆士昌補奇逢有讀易大旨已著錄士昌江陵人奇逢之門人也奇達原書錄周子二程子張子邵子朱子陸九淵薛瑄王守仁羅洪先顧憲成十一人以爲直接道統之傳人爲一篇皆前敘其行事而後節錄其遺文凡三卷又取漢董仲舒以下至明末周汝登各略載其言行以爲羽翼理學之派凡四卷奇逢殁後士昌復删削其語錄一卷攙列於顧憲成後共爲八卷奇逢行誼不愧古人其講學叅酌朱陸之間有體有用亦有異於迂儒故湯斌慕其爲人至解官以從之遊然道統所歸談何容易奇逢以顧憲成當古今第十一人士昌又以奇逢當古今第十二人醇儒若董仲舒等猶不得肩隨於後其猶東林標榜之餘風乎
</p>
<div class="section" id="title-11"><h2>
	嵗寒居答問二卷附錄一卷<span class="jiazhu">浙江范懋柱家天一閣藏本</span>
</h2></div>
<p class="em2">
	國朝孫奇逢撰皆自錄朋友答問之語奇逢之學主於明體達用宗旨出於姚江而變以篤實化以和平兼採程朱之旨以彌其闕失故其言有曰門宗分裂使人知反而求之事物之際晦翁之功也然晦翁殁而天下之實病不可不瀉詞章繁興使人知反而求之心性之中陽明之功也然陽明殁而天下之虚病不可不補是其宗旨所在也舊本前有附錄一卷爲奇逢所作格物說及楊東明興學會約八條旣曰附錄不應弁首或裝輯時誤置卷端耳
</p>
<div class="section" id="title-12"><h2>
	潛室劄記二卷<span class="jiazhu">直隸總督採進本</span>
</h2></div>
<p class="em2">
	國朝刁包撰包有易酌已著錄其書以平日所見隨筆劄記王士禎池北偶談嘗稱其中爲蓋世豪傑易爲愜心聖賢難一條又稱其趨吉避凶蓋言趨正避邪若認作趨福避禍便誤一條然所言心性及格致誠敬類多拾前人緒餘其謂讀春秋而不知胡傳之妙不可以言春秋亦不出里塾拘墟之見又稱吾輩第一座名山在大學知止一節且謂此山又不在書本上還在腔子裏語殊虚渺尤不免墮入姚江門徑矣
</p>
<div class="section" id="title-13"><h2>
	張界軒集八卷<span class="jiazhu">江西廵撫採進本</span>
</h2></div>
<p class="em2">
	國朝張時爲撰時爲字景明餘千人前明福王時貢生是編乃其族孫司直所刻目列十六卷首序傳目錄一卷次爲學約言四卷次讀近思錄紀言一卷次六一寤言一卷次喪禮去非一卷次讀左言一卷次語錄一卷次詩文六卷故總以集名然讀左言語錄詩文皆未刻刻者皆講學之書仍以集名非其實也江右之學大抵以陸氏爲宗時爲生胡居仁之鄉乃獨從居仁宗朱子故其言平正篤實者居多然頗有主持太過者如曰六經載道之書非止爲治天下之書是徒知尊崇性命菲薄事功而不知大人之學由格致而治平中庸之理自中和而位育也又謂程子雲淡風輕一詩與陰陽四時相準四句分配四時之氣一句亦分配四時之氣如雲淡二字是春氣風輕二字是夏氣近午二字是秋氣天字是冬氣恐程子吟詩之時斷無此意即伶倫製律后䕫典樂周公輯頌亦斷無此法也他如擬奏疏於朝請旨定天下傳奇爲六等古今無此政體又擬定假名著書者視殺人之罪加一等古今亦無此律令其於程朱之學殆猶食而未化歟
</p>
<div class="section" id="title-14"><h2>
	性圖一卷<span class="jiazhu">江西廵撫採進本</span>
</h2></div>
<p class="em2">
	國朝黃采撰采字亮公號復堂南城人是書立爲六圖以發明心性之旨一曰性圖二曰心圖三曰情質圖四曰氣質圖五曰性心情氣質總圖六曰中和圖附以辛未會語及再復陶企夫書皆辨論六圖之義其大旨以孟子四端爲說力矯靜觀未發之失論頗篤實惟以心與性分爲二物則究爲未協也
</p>
<div class="section" id="title-15"><h2>
	學案一卷<span class="jiazhu">兩江總督採進本</span>
</h2></div>
<p class="em2">
	國朝王甡撰甡字無量金壇人是編大旨主於救姚江末流之失首錄四書之文列爲孔子顔子曾子子思孟子學案即繼以朱子白鹿洞規次以程端蒙董銖學則而終以朱子敬齋箴蓋因雙峰饒魯之書而爲之其四書及敬齋箴則甡所加也
</p>
<div class="section" id="title-16"><h2>
	存性編二卷<span class="jiazhu">直隸總督採進本</span>
</h2></div>
<p class="em2">
	國朝顔元撰元字渾然號習齋博野人明末其父戍遼東殁於關外元貧無立錐百計拮据覔其骨歸葬故世以孝子稱之其學主於勵實行濟實用大抵源出姚江而加以刻苦亦介然自成一家故往往與宋儒立同異是書爲其四存編之一大旨謂孟子言性善即孔子言性相近習相遠語異而意同宋儒誤解相近之義以善爲天命之性相近爲氣質之性遂使爲惡者諉於氣質不知理即氣之理氣即理之氣淸濁厚薄純駁偏全萬有不齊總歸一善其惡者即蔽習染耳其以目爲譬則謂光明能視即目之性其視之也則情之善視之詳略遠近則才之强弱皆不可謂之惡惟有邪色引動然後有淫視是所謂非才之罪是即所謂習又謂性之相近如眞金輕重多寡雖不同其爲金俱相若也惟其有差等故不曰同惟其同一善故曰近舉天下不一之資以性相近一言包括是即性善是即人皆可以爲堯舜舉世人引蔽習染無窮之罪惡以習相遠一言包之是即非才之罪是即非天之降才爾殊其說雖稍異先儒而於孔孟之旨會通一理且以杜諉過氣質之弊正未可謂之立異也至下卷分列七圖以明氣質非惡之所以然則推求於孔孟所未言使天地生人全成板法是則可以不必耳
</p>
<div class="section" id="title-17"><h2>
	存學編四卷<span class="jiazhu">浙江廵撫採進本</span>
</h2></div>
<p class="em2">
	國朝顔元撰是書爲其四存編之二以辨明學術爲主大旨謂聖賢立教所以别於異端者以異端之學空談心性而聖賢之學則事事徵諸實用原無相近之處自儒者失其本原亦以心性爲宗一切視爲末務其學遂於異端近而異端亦得而雜之其說於程朱陸王皆深有不滿蓋元生於國初目擊明季諸儒崇尚心學放誕縱恣之失故力矯其弊務以實用爲宗然中多有激之談攻駁先儒未免已甚又如所稱打諢猜拳諸語詞氣亦呌囂粗鄙於大雅有乖至謂性命非可言傳云云其視性命亦幾類於禪家之恍惚持論尤爲有疵殆懲羹吹虀而不知其矯枉之過正歟
</p>
<div class="section" id="title-18"><h2>
	存治編一卷<span class="jiazhu">直隸總督採進本</span>
</h2></div>
<p class="em2">
	國朝顔元撰是書爲其四存編之三大旨欲全復井田封建學校徵辟肉刑及寓兵於農之法夫古法之廢久矣王道必因時勢時勢旣非雖以神聖之智藉帝王之權亦不能强復强復之必亂天下元所云云殆於瞽談黑白使行其說又不止王安石之周禮矣
</p>
<div class="section" id="title-19"><h2>
	存人編一卷<span class="jiazhu">直隸總督採進本</span>
</h2></div>
<p class="em2">
	國朝顔元撰是書爲其四存編之四前二卷一名唤迷塗皆以通俗之詞勸喻僧尼道士歸俗及戒儒者談禪愚民尊奉邪教三卷爲明太祖釋迦佛贊解一篇太祖本禪家機鋒語元執其字句而解之非其本旨且闢佛亦不必借此贊恐反爲釋子借口四卷附錄束鹿張鼎彝毁念佛堂議及元所撰闢念佛堂說擬更念佛堂諭則元尋父骨至錦州應鼎彝之請而作時鼎彝爲奉天府尹也
</p>
<div class="section" id="title-20"><h2>
	教民恒言一卷<span class="jiazhu">直隸總督採進本</span>
</h2></div>
<p class="em2">
	國朝魏裔介撰裔介有孝經注義已著錄是書本聖諭十六條衍爲通俗之詞反覆開闡以訓愚蒙前列講約二圖蓋其家居時所作也
</p>
<div class="section" id="title-21"><h2>
	致知格物解二卷<span class="jiazhu">直隸總督採進本</span>
</h2></div>
<p class="em2">
	國朝魏裔介撰是編上卷載程子朱子格致之說下卷列諸儒格致之說而附以裔介所作辨二篇一曰致知格物非物欲扞格一曰致知格物非去不正以全其正又與孫承澤論學書一篇或問一篇
</p>
<div class="section" id="title-22"><h2>
	周程張朱正脈<span class="jiazhu">無卷數　直隸總督採進本</span>
</h2></div>
<p class="em2">
	國朝魏裔介編是編首錄周子太極圖說次張子西銘東銘次周汝登所輯程門微旨次國朝孫承澤所輯考正晚年定論及朱子與廖德明問答題曰正脈以諸儒之脈在是也其自序謂周海門所輯程門微旨王陽明所輯朱子晩年定論未足發蒙啟迷於微旨取十之五於王陽明所輯則盡刪之而取北海考正定論云云然微旨内如覺悟便是性一條及漢江老父云心存誠敬固善不若無心一條依然王門之宗旨則持擇猶未審也
</p>
<div class="section" id="title-23"><h2>
	論性書二卷<span class="jiazhu">直隸總督採進木</span>
</h2></div>
<p class="em2">
	國朝魏裔介撰是書引書易孝經論語家語左傳禮記中庸孟子孔叢子子華子荀卿子論衡老子以及唐宋以來諸家論性之語而衷以已說末自附性說二篇
</p>
<div class="section" id="title-24"><h2>
	約言錄二卷<span class="jiazhu">直隸總督採進本</span>
</h2></div>
<p class="em2">
	國朝魏裔介撰是編乃順治甲午冬裔介在告時所筆記内篇多講學外篇則兼及雜論
</p>
<div class="section" id="title-25"><h2>
	續近思錄二十八卷<span class="jiazhu">兩江總督採進本</span>
</h2></div>
<p class="em2">
	國朝鄭光羲撰光羲字夕可無錫人是編前集十四卷采薛瑄胡居仁陳獻章高攀龍四人之說後集十四卷采王守仁顧憲成錢一本吳桂森華貞元及其父儀曾六人之說前有光羲自序云不有朱子孔子之道不著不有高子朱子之道不著朱子依然一孔子高子依然一朱子朱子功不在孟子下高子功不在朱子下然講學之家申明聖賢之緖論以引導後學則有之矣動擬之於孔子孔子豈若是易爲哉
</p>
<div class="section" id="title-26"><h2>
	朱子聖學考略十卷<span class="jiazhu">副都御史黃登賢家藏本</span>
</h2></div>
<p class="em2">
	國朝朱澤澐撰澤澐字止泉寳應人朱陸二派在宋已分洎乎明代宏治以前則朱勝陸久而患朱學之拘正德以後則朱陸爭詬隆慶以後則陸竟勝朱又久而厭陸學之放則仍伸朱而細陸講學之士亦各隨風氣以投時好是編詳敘朱子爲學始末以攻金谿姚江之說蓋澤澐生於國初正象山道弊鹿洞教興之日也
</p>
<div class="section" id="title-27"><h2>
	朱子爲學考三卷<span class="jiazhu">福建巡撫採進本</span>
</h2></div>
<p class="em2">
	國朝童能靈撰能靈有周易剩義已著錄是編考朱子爲學之次第分年記載而於講學諸書各加案語以推闡辨諭之蓋繼學蔀通辨而作也與朱澤澐書大致皆互相出入
</p>
<div class="section" id="title-28"><h2>
	理學疑問四卷<span class="jiazhu">福建巡撫採進本</span>
</h2></div>
<p class="em2">
	國朝童能靈撰首卷言心二卷言性三卷言仁四卷言情其論心曰氣之精爽爲神明神明之渣滓爲氣氣之渣滓爲形心其精而形氣其渣滓也其論性謂氣質中亦有義理其論仁謂仁先須理會愛之理未發之愛是爲愛之本體而得名之曰仁其論情謂思慮是心之用而情行其中又以孟子四端爲逆觸吾性而發者其情屬陰中庸喜怒哀樂爲順吾性而出者其情屬陽自序謂專心於聖賢先儒之旨閱十餘年日用體驗間有所見輒自劄記而成是編然多師心臆說不能一一愜理也
</p>
<div class="section" id="title-29"><h2>
	廣祀典議一卷<span class="jiazhu">兩江總督採進本</span>
</h2></div>
<p class="em2">
	國朝吳肅公撰肅公有讀禮問已著錄是書力闢二氏及諸淫祀持議甚正然皆儒者之常談可以無庸複述
</p>
<div class="section" id="title-30"><h2>
	二程學案二卷<span class="jiazhu">兩江總督採進本</span>
</h2></div>
<p class="em2">
	國朝黃宗羲撰其子百家續成之宗羲有易學象數論已著錄是編以二程造德各殊因輯二程語錄及先儒議論二程者各爲一卷百家又以已意附論各條之下然黃氏之學出王守仁雖盛談伊洛姚江之根柢終在也
</p>
<div class="section" id="title-31"><h2>
	讀書質疑二卷<span class="jiazhu">安徽巡撫採進本</span>
</h2></div>
<p class="em2">
	國朝王錟撰錟有宗譜纂要已著錄是書仿諸儒語錄隨筆劄記不出前人緖論或故爲恍惚之語如云厯家以布算論天不是理亦不是數儒者數在理中却布算不得布算數之巧非數之正亦殊支離也
</p>
<div class="section" id="title-32"><h2>
	欲從錄十卷<span class="jiazhu">安徽巡撫採進本</span>
</h2></div>
<p class="em2">
	國朝王錟撰是編之名蓋取顔子欲從末由之意摘錄孔子子思顔子曾子孟子周子二程子張子朱子之言而廣引諸家以闡發之於孔子則取易繫辭及論語於子思則取中庸於顔子則取易繫辭一條論語數條於曾子則取論語大學於孟子則取不忍養氣性善諸條於周子則取太極圖說通書於二程則取遺書於張子則取西銘正蒙於朱子則取近思錄然皆寥寥數則自謂聖賢祕奥已盡於此似不然也
</p>
<div class="section" id="title-33"><h2>
	臆言四卷<span class="jiazhu">浙江巡撫採進本</span>
</h2></div>
<p class="em2">
	國朝朱顯祖撰顯祖有希賢錄已著錄是編乃共劄記之語論皆醇正而亦患陳因如云行莫大於仁德無加於孝之類雖聖人不易斯言矣然何必顯祖始能言也
</p>
<div class="section" id="title-34"><h2>
	儒宗理要二十九卷<span class="jiazhu">内府藏本</span>
</h2></div>
<p class="em2">
	國朝張能鱗編能鱗有詩經傳說取裁已著錄是書取宋五子著述分類編錄周子二卷張子六卷程子六卷朱子十五卷書前各有小序一首本傳一篇别無發明
</p>
<div class="section" id="title-35"><h2>
	理學辨一卷<span class="jiazhu">浙江巡撫採進本</span>
</h2></div>
<p class="em2">
	國朝王庭撰庭字言遠嘉興人順治己丑進士官至山西布政使司是書以宋明諸儒互有得失因以已意訂正之意在掃衆說之轇轕破諸家之門戶然過於自用往往不醇譚旭謀道續錄曰偶過坊間見王言遠理學辨悅其名也購得之時一披覽百孔千瘡殊不可耐据其所言宋代直無完儒異哉邪說之害道一至此乎如以混沌言太極以心知言性以用言道以心言理天人看作兩股内外判成兩截甚至周子無極等說程子性即理等說邵子道爲太極等說張子鬼神二氣良能等說都一例譏彈而其闢朱子也尤甚又謂釋氏見性成佛與中庸未發之中相似又謂吾儒體認未發以前氣象與禪家不思善不思惡時看本來面目相近又謂老子是易之坤道儒者是易之乾道和合三教全無義理其他支離破碎非聖叛經并取陸王之學者尤難縷述最不通者羅整菴一生闢禪深得儒學源流之正與章楓山同蒞南廱極爲相得胡敬齋殁時整菴年方弱冠讀書本里雙龍觀内尚未知名渠謂楓山目以禪學敬齋攻之尤力竟以二公之議白沙者坐於整菴眞可笑也云云其詆訶雖未免稍過要亦庭之好爲異論有以致之也
</p>
<div class="section" id="title-36"><h2>
	常語筆存一卷<span class="jiazhu">編修程晉芳家藏本</span>
</h2></div>
<p class="em2">
	國朝湯斌撰斌有洛學編已著錄斌學術出於孫奇逢介在朱陸二派之間而有體有用號曰醇儒是書凡二十餘條於存心養性稽古敬身之道皆抒所心得末有斌子溥跋蓋此乃斌平時常語以教子弟生徒溥及斌門人姚岳生等所追記者今編入湯子遺書改題曰語錄此蓋初出别行之本也
</p>
<div class="section" id="title-37"><h2>
	理學要旨<span class="jiazhu">無卷數　河南巡撫採進本</span>
</h2></div>
<p class="em2">
	國朝耿介編介有中州道學編已著錄是書輯周程張朱五子之書爲一帙書首各列小傳其於周子錄太極圖說復摘錄通書六章於明道程子錄定性書識仁說論氣質之性及語錄於伊川程子錄顔子所好何學論四箴及語錄於張子錄西銘及語錄於朱子之書亦止採仁說一篇及語錄四十條
</p>
<div class="section" id="title-38"><h2>
	朱子學歸二十三卷<span class="jiazhu">浙江巡撫採進本</span>
</h2></div>
<p class="em2">
	國朝鄭端編端有政學錄已著錄是書成於康熙癸亥採摭朱子緖論分類編輯列爲二十三門門爲一卷自序稱少讀朱子近思錄而求明儒高攀龍所編朱子節要數年不得及此書旣成復得節要一冊取以相質亦不至大相剌謬云
</p>
<div class="section" id="title-39"><h2>
	溯流史學鈔二十卷<span class="jiazhu">河南巡撫採進本</span>
</h2></div>
<p class="em2">
	國朝張沐撰沐有周易疏略已著錄是編乃其講學之語首曰敦臨堂錄其初自内黃罷歸時作次日關中錄遊臨潼時作次日嵩高錄遊嵩山時作侯重喜序稱二錄作於避薦潛迹之時考沐前後兩任縣令不知中間數年何以忽爲隱士也次日釣談錄因嵗歉流寓禹州作次日燕邸錄重至京師求官時作次日蜀中錄官資縣時作次日天中錄再罷官後主天中書院時作以上共爲十八卷其第十九卷則論昏喪葬祭處女死節廬墓諸事其二十卷則游梁講語也其曰溯流者自取謂取水哉水哉之義其曰史學則是書實非史論沐亦自無明文命名之意不可得而知矣
</p>
<div class="section" id="title-40"><h2>
	閑道錄三卷<span class="jiazhu">湖北巡撫採進本</span>
</h2></div>
<p class="em2">
	國朝熊賜履撰賜履有學統已著錄是書大旨以明善爲宗以主敬爲要力闢王守仁良知之學以申朱子之說故名曰閑道蓋以楊墨比守仁也其間辨駁儒禪之同異頗爲精核惟詞氣之間抑揚太過以朱子爲兼孔子顔子曾子孟子之長而動詈象山姚江爲異類殊少和平之意則猶東林之餘習也其中如云一箇分爲萬箇萬箇又分萬箇萬箇合一箇一箇又合一箇然旣已合爲一箇不知所云又合之一箇竟指何物又云無方無方之方無體無體之體無外無外之外無内無内之内無終無終之終無始無始之始又云自寂自感自感自寂恒寂恒感恒感恒寂又云無斷無續無出無入皆不免故爲杳冥恍惚之詞又云食知味行知步知性知天亦不外此尤不免仍涉良知之說其謂老氏無止無理不曾無欲佛氏空止空理不曾空欲亦不甚中其病至謂學不聞道雖功彌六合澤及兩間止是私意以陰抑姚江之事功尤爲主張太過轉以心性爲虛無矣
</p>
<div class="section" id="title-41"><h2>
	下學堂劄記三卷<span class="jiazhu">湖北巡撫採進本</span>
</h2></div>
<p class="em2">
	國朝熊賜履撰賜履旣重訂所作閑道錄乃舉向所劄記摘其與是錄相發明者三百三十有三條定爲此編前有康熙乙丑自序末條自記成是書時年已五十矣大旨仍以辨難攻擊爲本其說有曰是陸而非朱者不可不辨是朱而並是陸者不可不爲之深辨又曰孟子本靜重簡黙之人今日距楊墨明日闢告許辨論衎衎迄無寧日時爲之也朱子之在淳熙也亦然闢五宗之狂禪訂百家之訛舛殫力竭精舌敝頴秃豈得已哉亦時爲之也當今日而有衛道其人者乎孟朱之徒也其自負亦不淺矣然引蕭企昭之言詈王守仁爲賊未免已甚且其中如論易之類謂六十四卦也說不盡乾坤二卦也不消是亦不免叅襍恍惚之論矣
</p>
<div class="section" id="title-42"><h2>
	性理譜五卷<span class="jiazhu">湖北巡撫採進本</span>
</h2></div>
<p class="em2">
	國朝蕭企昭撰企昭字文超漢陽人順治丁酉副榜貢生縣志稱其喜講性命之學與熊賜履友善故賜履著書嘗引其說所著有客窗隨筆一卷再筆二卷闇修齋日記一卷襍筆一卷企昭卒後其兄廣昭裒爲一編總名之曰性理譜亦曰蕭季子語錄其書大旨在於伸程朱而闢陸王與賜履閑道錄所見同
</p>
<div class="section" id="title-43"><h2>
	大儒粹語二十八卷<span class="jiazhu">江蘇巡撫採進本</span>
</h2></div>
<p class="em2">
	國朝顧棟南撰棟南字季任又字未餘吳江人是書摘錄周子二程子張子楊時謝良佐吕大臨尹焞羅從彦李侗胡宏朱子陸九淵張栻吕祖謙黃幹蔡沈陳淳眞德秀許衡薛瑄王守仁陳獻章胡居仁顧憲成高攀龍劉宗周二十八家講學之語彚爲一編諸儒門徑各殊棟南合而一之大旨援新安以合金谿爲調停之說者也
</p>
<div class="section" id="title-44"><h2>
	紫陽大指八卷<span class="jiazhu">江蘇巡撫採進本</span>
</h2></div>
<p class="em2">
	國朝秦雲爽撰雲爽字開地號定叟錢塘人是編成於順治辛丑耑爲王守仁朱子晚年定論而作分八門一曰朱子初學二曰論已發未發三曰論涵養本原四曰論居敬窮理五曰論致知格物六曰論性七曰論心八曰論太極大約以第一卷所載實爲未定之論二卷以下則眞知灼見粹然一出於正守仁之論亦間附載以互證其何叔京書顚倒年月之類羅欽順等所已駁者不復糾焉
</p>
<div class="section" id="title-45"><h2>
	會語支言四卷<span class="jiazhu">浙江巡撫採進本</span>
</h2></div>
<p class="em2">
	國朝陸鳴鼇撰鳴鼇字石菴仁和人嘗官河陽縣知縣與趙士麟友善鳴鼇罷官歸會士麟巡撫浙江延入書院講學因輯錄平日議論問答之語以爲此編大要在闡明心性而往往以習靜養生闌入二氏之說如謂儒家亦作禪和機鋒語非釋氏之私牽合殊甚又引沙門竺公與王坦之約先死者當相報語後經年王於廟中見師來言惟當勤修道德以昇躋神明謂此一則數善備焉亦涉語怪不能盡衷於醇正也
</p>
<div class="section" id="title-46"><h2>
	性理大中二十八卷<span class="jiazhu">浙江孫仰曾家藏本</span>
</h2></div>
<p class="em2">
	國朝應撝謙撰撝謙有周易應氏集解已著錄是書因性理大全而增損之更其篇籍刪其繁支補其闕略初創稿於康熙庚寅越六年復爲訂正至辛酉始定爲今本故卷端有自序又有重訂一序其退太極圖說於末卷蓋即㠯祖謙題近思錄以陰陽性命之說錄於首卷而致知力行之方反錄於後懼學者騖於高遠意其凡例稱自聖學失傳以後開闢洪荒豈無所自嘉言自漢唐以來累累而有亦平心之公論然旣稱薛瑄守朱學之成王守仁間有異同矣所敘道統又明代止錄守仁一人而瑄反見黜何也
</p>
<div class="section" id="title-47"><h2>
	憤助編二卷<span class="jiazhu">浙江巡撫採進本</span>
</h2></div>
<p class="em2">
	國朝蔡方炳編方炳有廣輿記已著錄其父懋德嘗取前人格言分條輯錄以自砥礪方炳得其手藁每攜以自隨未及編次而爲人竊去至年六十餘因採擇諸儒緒論仿懋德原編體例復爲此書以補之
</p>
<div class="section" id="title-48"><h2>
	體獨私鈔四卷<span class="jiazhu">浙江巡撫採進本</span>
</h2></div>
<p class="em2">
	國朝黃百家撰百家字主一餘姚人康熙中嘗以薦預修明史其父宗羲爲劉宗周門人故百家是編皆發明宗周之說首揭宗周愼獨宗旨一一考辨曰闡章次以專言獨者曰明句又採取古聖賢能愼獨之人曰證人又取先儒舊訓有合於愼獨之義者曰證言皆叅以其父宗羲所論而推闡以己意
</p>
<div class="section" id="title-49"><h2>
	王劉異同五卷<span class="jiazhu">浙江巡撫採進本</span>
</h2></div>
<p class="em2">
	國朝黃百家撰是書大旨在以劉宗周愼獨之說補王守仁良知之罅漏首述二家立說之異繼證二家之同末採擇兩家文集中語以類次之而終以其父宗羲所撰王劉兩傳
</p>
<div class="section" id="title-50"><h2>
	學術辨一卷<span class="jiazhu">編修程晉芳家藏本</span>
</h2></div>
<p class="em2">
	國朝陸隴其撰隴其有古文尚書考已著錄是書凡上中下三篇皆辨姚江之學上篇發其端中篇實其病之所在下篇究其弊之所極已載入三魚堂集中此曹溶學海類編摘錄别行之本也
</p>
<div class="section" id="title-51"><h2>
	問學錄四卷<span class="jiazhu">浙江巡撫採進本</span>
</h2></div>
<p class="em2">
	國朝陸隴其撰是編大旨主於力闢姚江之學以尊朱子然與王守仁辨者少而於近代之說調停於朱陸之間及雖攻良知而未暢者駁之尤力其中有抑揚稍過者如髙攀龍遭逢黨禍自盡以全國體其臨終遺表有君恩未報願結來生二語此自老臣戀主惓惓不已之至情而隴其以來生之說流於佛氏爲疑未免操之已蹙朱子文集有與鞏仲至書曰仍更洗滌得腸冑間夙生葷血脂膏夙生二字與來生何異隴其何竟不糾耶王守仁開金谿之派其末流至於決裂猖狂誠爲有弊至其事業炳然自不可掩而隴其謂守仁之道不得大行繼守仁而行其道徐階也使守仁得君其功業亦不過如階似亦未足以服守仁之心至於朱子之學上接洙泗誠朱以來儒者之宗隴其必謂讀論語固能興起善意然聖言簡略又不若小學近思錄朱子行狀尤能使人興起善意似亦過於主持蓋明之末年學者以尊王詆朱爲高其勢幾不可遏隴其篤守宋儒力與之辨不得不甚其詞然亦稍失和平之氣且隴其官靈壽時已自摘此書要語入之松陽抄存中則所未摘取者雖不存可矣
</p>
<div class="section" id="title-52"><h2>
	信陽子卓錄八卷<span class="jiazhu">編修勵守謙家藏本</span>
</h2></div>
<p class="em2">
	國朝張鵬翮撰鵬翮有忠武志已著錄是書凡分七目曰道體曰致和曰存省曰修已曰治人曰閑道曰博物俱采輯前言往行附以已說名曰卓錄取如有所立卓爾之義也
</p>
<div class="section" id="title-53"><h2>
	王學質疑一卷附錄一卷<span class="jiazhu">浙江巡撫採進本</span>
</h2></div>
<p class="em2">
	國朝張烈撰烈有讀易日抄已著錄是書攻擊姚江之學凡分五篇一辨性即理之說一辨致知格物之說一辨知行合一之說一爲雜論一爲總論其附錄則首爲朱陸異同論次爲史法質疑通論史體次爲讀史質疑五篇一論明孝宗時閹官之勢一論李東陽之巧宦一論宋史以外不當濫立道學傳亦爲王學而發一論王守仁宜入功臣傳而以明之亂亡全歸罪於守仁一論萬曆時爭東官爭挻擊諸臣之非當王學極濫之日其補偏救弊亦不爲無功然以明之亡國歸罪守仁事隔一百餘年較因李斯而斥荀卿相距更遠未免鍜鍊周納夫明之亡亡於門戶門戶始於朋黨朋黨始於講學講學則始於東林東林始於楊時其學不出王氏也獨以王氏爲禍本恐宗姚江者亦有詞矣至以守仁宏治已未登第是年孔廟災建陽書院亦火爲守仁所致之天變尤屬鑿空誣衊是皆持之過急轉不足以服其心者也若挺擊一案當以孫承宗事關國本不可不辨事關宫闈不可深辨之說爲正而烈以抗論諸臣多出王學遂謂主瘋顚者爲是殊不思福王奪嫡途人皆知即事關鄭妃不能行法亦不可無此窮究之論坐罪於其羽翼以陰折再發之逆萌如其黙黙相容僅以瘋顚坐張差則彼計得逞可以坐擅天下即計不成不過僅捐一刺客何憚而不重試乎故諸臣之爭雖明知其不行而於事不爲無益未可黨同伐異顚倒天下之是非也陸隴其跋於此條再三剖析蓋亦深覺其失矣夫學以克制其私也烈所云云於門戶之私其尚有未能克制者乎
</p>
<div class="section" id="title-54"><h2>
	太極圖說遺議一卷<span class="jiazhu">浙江巡撫採進本</span>
</h2></div>
<p class="em2">
	國朝毛奇齡撰奇齡有仲氏易已著錄周子太極圖說本易有太極一語特以無極二字啟朱陸之爭奇齡又以其圖與參同契合併引唐元宗御製上方大洞眞元妙經序無極二字爲證因及於篇中陰陽動靜互根等語謂皆非儒書所有立議原不爲無因惟是一元化爲二氣二氣分爲五行而萬物生息於其間此理終古不易儒與道共此天地則所言之天地儒不能異於道道亦不能異於儒猶之日月麗天萬方並覩不能謂彼教所見日月非我日月也苟其說不悖於理何必定究所從出奇齡此論不論所言之是非而但於圖繪字句辨其原出於道家所謂舍本而爭末者也
</p>
<div class="section" id="title-55"><h2>
	教習堂條約一卷<span class="jiazhu">編修程晉芳家藏本</span>
</h2></div>
<p class="em2">
	國朝徐乾學撰乾學有讀禮通考已著錄此書乃其教習庶吉士時所定學規曹溶收之學海類編者也考乾學教習庶吉士時爲康熙二十四年乙丑其條約雖極早出亦當在四五月間溶即以是年病卒且遠在嘉興不應得見其條約編入叢書或溶没之後傳鈔者又有所竄入也學海類編眞僞糅雜有謬至不可理解者頗爲讀者所詬病觀於此卷則其眞出溶手與否固在疑似之間矣
</p>
<div class="section" id="title-56"><h2>
	萬世玉衡錄四卷<span class="jiazhu">江蘇巡撫採進本</span>
</h2></div>
<p class="em2">
	國朝蔣伊撰伊字謂公常熟人康熙癸丑進士由翰林院庶吉士改陝西道監察御史官至河南提學副使是編乃其初登第後恭進御覽之書也前有進書奏疏其書分門編次共六十四類每類之中又自分法戒二類所採上起唐虞下迄明季其曰萬世玉衡者蓋取司馬遷天官書之說以玉衡爲北斗杓也
</p>
<div class="section" id="title-57"><h2>
	儒門法語<span class="jiazhu">無卷數　江蘇巡撫採進本</span>
</h2></div>
<p class="em2">
	國朝彭定求編定求有周忠介公遺事已著錄是編凡錄宋朱子陸九淵明薛瑄吳與弼陳獻章王守仁鄒守益王敬臣羅洪先王畿顧憲成高攀龍蔡懋德魏校羅倫馮從吾吕坤孟化鯉劉宗周陳龍正黃道周二十一家講學之語少或一二條多至十數條定求自有所見即附識於後其卷首題詞有云功殊博約候分頓漸自朱陸立言始要之入門異而歸墟同無容偏舉也云云可以見其宗旨矣
</p>
<div class="section" id="title-58"><h2>
	三子定論五卷<span class="jiazhu">浙江巡撫採進本</span>
</h2></div>
<p class="em2">
	國朝王復禮撰復禮有家禮辨定已著錄王守仁作朱子晚年定論顚倒年月以就已說久爲諸儒所駁復禮欲伸陸王而又揣公論旣明斷斷不能攻朱子故嘘守仁已燼之熖仍爲調停之說凡朱子定論一卷陸子定論一卷王子定論一卷後附學辨論斷共一卷皆採諸家之言附論一卷則復禮自爲說也困絀之餘仍巧爲翻案之計蓋所謂不勝不止者也
</p>
<div class="section" id="title-59"><h2>
	正修錄三卷齊治錄三卷<span class="jiazhu">浙江巡撫採進本</span>
</h2></div>
<p class="em2">
	國朝于準撰準字萊公永寧人江南總督成龍子也官至江蘇巡撫是編因成龍襍抄之稿與蔡方炳編次增益之正修錄所採凡一百三十八家之言不分門目齊治錄所採則分㓜學養蒙閑家善後士子守身縉紳居鄉以道事君任職居官勸諭愚民愼重刑獄善俗戢姦催科撫字備荒救災十一門亦雜采諸家之說所取不拘一格其凡例稱成龍不從理學中立名絶無胸中彼此異同之見又稱成龍不佞佛亦不闢佛謂身爲儒者方憂聖賢道理挹取不盡何暇探討宗教律觀諸書以資辨駁其言明白正大無一毫黨同伐異媢嫉求勝之私斯成龍所以爲成龍歟
</p>
<div class="section" id="title-60"><h2>
	續近思錄十四卷<span class="jiazhu">浙江巡撫採進本</span>
</h2></div>
<p class="em2">
	國朝張伯行編伯行有道統錄已著錄是編因近思錄門目採朱子之語分隸之而各爲之註然自宋以來如近思續錄文公要語朱子學的朱子節要朱子近思錄之類指不勝屈幾於人著一編核其所載實無大同異也
</p>
<div class="section" id="title-61"><h2>
	學規類編二十七卷<span class="jiazhu">江蘇巡撫採進本</span>
</h2></div>
<p class="em2">
	國朝張伯行撰是編乃康熙丁亥伯行官福建巡撫建鼇峰書院因併刻學規以示諸生卷首載聖祖仁皇帝訓飭士子文而宋元明諸儒講學條約以次類編併以所自作讀書日程附焉自二十三卷以下題曰補編又所以補原本未備之門目也
</p>
<div class="section" id="title-62"><h2>
	性理正宗四十卷<span class="jiazhu">河南巡撫採進本</span>
</h2></div>
<p class="em2">
	國朝張伯行撰伯行自序謂性理大全一書雜採天文地志律厯兵機䜟緯術數之學及釋家參同契縱橫家言槪有取焉未免失之駁而不純因刪其繁蕪補其缺略尊道統以淸其源述師傳以别其派爰取周程張朱五子以下及元明諸儒之言分類次之卷一論道統卷二卷三總論聖賢自四卷至六卷則論孔子及顔淵曾子子思孟子至十哲則惟閔子冉子端木子子路子游子夏益以曾點其餘聖門諸賢皆不及也七卷以下爲周張二程及程子門人十一卷以下論朱子張栻及朱子門人於元則許衡一人於明則取薛瑄胡居仁羅欽順三人十四卷以下雜論性命氣質道德仁義禮智等目二十四卷以下論爲學之要三十五卷以後則辨其學術之詭於正者如荀卿揚雄王通蘇軾陸九淵陳獻章王守仁之學皆採先儒論辨之言大旨在闢陸王以尊程朱
</p>
<div class="section" id="title-63"><h2>
	廣近思錄十四卷<span class="jiazhu">副都御史黃登賢家藏本</span>
</h2></div>
<p class="em2">
	國朝張伯行撰伯行是編采集宋張栻吕祖謙黃幹元許衡明薛瑄胡居仁羅欽順七家之遺書以續朱子近思錄分十四門仍如朱子原書之目
</p>
<div class="section" id="title-64"><h2>
	濓洛關閩書十九卷<span class="jiazhu">副都御史黃登賢家藏本</span>
</h2></div>
<p class="em2">
	國朝張伯行編取宋五子之書粗存梗槪各爲之註凡周子一卷張子一卷二程子十卷朱子七卷每條皆以某子曰字冠之
</p>
<div class="section" id="title-65"><h2>
	困學錄集粹八卷<span class="jiazhu">副都御史黃登賢家藏本</span>
</h2></div>
<p class="em2">
	國朝張伯行撰其書摹讀書居業二錄之體一二卷題曰河干公餘三四五卷題曰閩署公餘六七八卷題庚寅至甲辰年六卷以上皆述其自得之語七卷以下頗辨陸九淵王守仁高攀龍劉宗周諸人之誤
</p>
<div class="section" id="title-66"><h2>
	理學正宗十五卷<span class="jiazhu">河南巡撫採進本</span>
</h2></div>
<p class="em2">
	國朝竇克勤編克勤字敏修號敬菴柘城人康熙戊辰進士官翰林院檢討是編列宋周子張子二程子楊時胡安國羅從彦李侗朱子張栻吕祖謙蔡沈黃幹元許衡明薛瑄共十五人人各一傳併取其語錄答問及著作之切於講學者錄之附以已見而於太極通書釋之更詳大旨以朱子爲宗李侗以上開其緖者也黃幹以下衍其傳者也胡安國等皆互相羽翼者也克勤自序又云尚有邵康節蔡元定二公之書俟學者旣通六經四書而後可及蓋二人之學皆主於數與主理者又小別耳
</p> 



</div></body></html>