<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷七十六·史部三十二（地理類存目五）</title></head><body><div id="text">

<p>
<strong>欽定四庫全書總目卷七十六</strong>
</p>
<div class="section" id="title-0"><h1>
	史部三十二
</h1><hr/></div>
<div class="section" id="title-1"><h2>
	地理類存目五
</h2></div>
<div class="section" id="title-2"><h2>
	龍虎山志三卷<span class="jiazhu">兩淮馬裕家藏本</span>
</h2></div>
<p class="em2">
	元元明善撰明張國祥續修明善字復初淸河人以浙東使者薦爲學正擢太子文學歷翰林學士諡文敏事蹟具元史本傳國祥則嗣封眞人也是書乃皇慶三年明善官翰林學士時奉勅所修然原本體例不可復考惟存延祐元年程鉅夫序及吳全節進表此本載山川建置人物道侣並累朝制勅藝文頗爲龎雜殆巳多所竄亂非其舊矣
</p>
<div class="section" id="title-3"><h2>
	茅山志十五卷<span class="jiazhu">浙江孫仰會家藏本</span>
</h2></div>
<p class="em2">
	元道士劉大彬撰大彬號玉虚子錢塘人延祐中襲封茅山四十五代宗師洞觀微妙元應眞人是書分誥副墨三神紀括神區稽古蹟道山冊上淸品仙曹署采眞游樓觀部靈植檢錄金石金薤編十二門每門以三字爲題蓋仿陶弘景眞誥例也前有永樂癸卯胡儼序稱舊本爲張雨所書至爲精潔後燬於兵姚廣孝復爲刋板及成化庚寅嘉靖庚戌又重刻者再此本即嘉靖時刻不但紙板惡劣非張雨之舊且爲無識道流續入明事叙述凡鄙亦非劉大彬之舊矣
</p>
<div class="section" id="title-4"><h2>
	仙都志二卷<span class="jiazhu">兩淮馬裕家藏本</span>
</h2></div>
<p class="em2">
	元道士陳性定撰仙都山古名縉雲山唐天寳中勅改今名此志分六門曰山川曰祠宇曰神仙曰高士曰草木曰碑碣題咏前序題至正戊子不著姓名以序及志中祠字門考之蓋元延祐中給道士趙嗣祺五品印提點是山玉虛宫羽流榮之因撰是志也
</p>
<div class="section" id="title-5"><h2>
	天台山志一卷<span class="jiazhu">兩淮鹽政採進本</span>
</h2></div>
<p class="em2">
	不著撰人名氏末稱世祖皇帝封道士王中立爲仁靖純素眞人知爲元人所作又稱前至元間知爲順帝時人矣其書頗典雅可觀然七十二福地一條不引杜光庭書而引記纂淵海知爲稗販之學矣
</p>
<div class="section" id="title-6"><h2>
	武夷山志十九卷<span class="jiazhu">江蘇廵撫採進本</span>
</h2></div>
<p class="em2">
	明裘仲孺撰仲孺字穉生崇安人洪武初薦授平遠縣知縣其書凡十一篇首名勝次雲構次題刻次仙眞次羽流次存疑次物產次游寓次祀典次掞藻次餘韻末一卷爲詞訂則詩文之續得者也體例龎雜殊不足觀掞藻一篇幾及全書之半尤失裁制也
</p>
<div class="section" id="title-7"><h2>
	震澤編八卷<span class="jiazhu">浙江廵撫採進本</span>
</h2></div>
<p class="em2">
	明蔡昇撰王鏊重修昇字景東吳江人鏊有史餘已著錄是書首紀五湖七十二山兩洞庭次石泉古跡次風俗人物土產賦稅次水利官署寺觀菴廟雜記次集詩集文前有弘治十八年楊循吉序稱其操觚之妙天機獨運中間有似爾雅者有似山海經者有似柳子厚諸山水記者用能繪畫造物陳諸簡牘未免譽過其實昇書本名太湖志鏊爲重修乃取禹貢之語改今名云
</p>
<div class="section" id="title-8"><h2>
	金山襍志一卷<span class="jiazhu">浙江汪汝瑮家藏本</span>
</h2></div>
<p class="em2">
	明楊循吉撰循吉有蘇州府纂修識畧已著錄金山在吳縣西三十里循吉少時嘗讀書其中歸田後因爲之志分八篇一山勢二品石三泉四山居五游觀六草木七飮食八勝事每篇各有論贊
</p>
<div class="section" id="title-9"><h2>
	雁山志四卷<span class="jiazhu">浙江汪啟淑家藏本</span>
</h2></div>
<p class="em2">
	明朱諫撰諫號蕩南樂淸人弘治丙辰進士官至吉安府知府雁蕩山在温州府跨樂淸平陽二縣於古無稱自宋太平興國中始有僧居之奇秀甲於浙東明初僧永昇者始輯爲雁山集一卷編次無法嘉靖已亥諫因舊本搜討增爲四卷列三十二門樂淸知縣徽州潘潢序之萬曆辛巳知州南昌胡汝寜復爲翻雕而以續得詩文冠於卷前殊爲猥雜
</p>
<div class="section" id="title-10"><h2>
	京口三山志十卷<span class="jiazhu">江蘇廵撫採進本</span>
</h2></div>
<p class="em2">
	明張萊撰萊字廷心丹徒人弘治間舉人北固金焦三山皆古來勝境而未有裒輯遺文舊事合爲志者兗州史宗道爲鎭江推官始屬萊考三山名蹟沿革及歷代詩文彚成此編頗能正訛訂譌如金山之名舊云創於唐李錡萊則謂梁天監四年即金山修水陸會其名已始於六朝考證頗爲典核然如事物紀原引宋大中祥符七年四月詔封焦山大聖祠爲明應公本非僻書僻事而祠廟類中乃失收之則疎密亦不免互見蓋萊所依据多取諸郡縣圖經未能博徵羣籍故每有漏畧也
</p>
<div class="section" id="title-11"><h2>
	慧山記三卷<span class="jiazhu">浙江范懋柱家天一閣藏本</span>
</h2></div>
<p class="em2">
	一名九龍山記明邵寳撰寳有左觿已著錄慧山即惠山在無錫縣界局狹而氣秀地近而景幽自昔號爲佳境寳居近是山釣遊所及時有品題所作如惠山雜歌惠山十二詠敘竹茶罏文等篇具載於容春堂續集中此書仿賀知章會稽洞郭之美羅浮山之例搜輯舊事遺文爲之作志
</p>
<div class="section" id="title-12"><h2>
	鄧尉山志一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明沈津撰津字潤卿蘇州人是書分本志泉石祠墓梵宇山居名釋草木食品集詩集文十類前爲總敘一篇其稱本志者以專紀山之形勢爲作志本意故以冠於各類之首也書成於嘉靖壬寅靳學顔嘗爲之序黃虞稷千頃堂書目遂以爲學顔所作失考甚矣
</p>
<div class="section" id="title-13"><h2>
	衡嶽志十三卷<span class="jiazhu">浙江汪啟淑家藏本</span>
</h2></div>
<p class="em2">
	明彭簪撰姚弘謨重訂考明史藝文志載彭簪衡嶽志八卷此多五卷當即弘謨所增然弘謨序已稱續刻者隨時竄入而不之究則未經重修以前巳非簪之原本矣序又稱總形勝於多景之前補事紀於諸卷之首此本一卷爲事紀二卷三卷爲形勢知爲弘謨所增至所稱詩文以景附景以類分者則散綴各卷不可復考簪自號石屋山人安城人官衡山縣知縣其書成於嘉靖戊子弘謨秀水人嘉靖癸丑進士官至吏部左侍郞其書成於隆慶辛未時提督湖廣學政應知縣章宣之請續此編云
</p>
<div class="section" id="title-14"><h2>
	廬山紀事十二卷<span class="jiazhu">浙江汪汝瑮家藏本</span>
</h2></div>
<p class="em2">
	明桑喬撰國朝范礽補訂喬字子木江都人嘉靖壬辰進士官至監察御史以首劾嚴嵩爲所搆陷謫戍九江以卒事迹具明史本傳此書即其謫戍時作成於嘉靖辛酉至國朝順治戊戌廵按御史許世昌屬南康推官會稽范礽重爲補訂以山陰山陽别其條貫屬南康者列於陽屬九江者列於陰又取喬後百餘年間事跡題詠綴補於後礽序稱喬書質而辨文而約紀事皆題原採書名礽所補悉仿其例云
</p>
<div class="section" id="title-15"><h2>
	仙都山志二卷<span class="jiazhu">兩淮馬裕家藏本</span>
</h2></div>
<p class="em2">
	明戴葵撰葵酆都人始末未詳據其自跋此書蓋嘉靖丁未作也仙都山在四川酆都縣境爲道經第四十二福地稱前漢王方平後漢陰長生得道處葵襍采舊文分爲八類大抵神仙家言爲多
</p>
<div class="section" id="title-16"><h2>
	牛首山志二卷<span class="jiazhu">兩淮馬裕家藏本</span>
</h2></div>
<p class="em2">
	明盛時泰撰時泰字仲交江寧人嘉靖中貢生牛首山在江寧城南一名天闕是書首志山名次志巖洞池泉殿廬草樹法寳遊覽麗藻其文頗近遊記不盡沿志書窠臼其藝文多著出某書亦明人所難惟地畝弓口一條全錄禀帖批詞首尾不加刪削殊失體例
</p>
<div class="section" id="title-17"><h2>
	仙巖志六卷<span class="jiazhu">兩淮馬裕家藏本</span>
</h2></div>
<p class="em2">
	明王應辰撰應辰自署曰舉人不著里貫考太學題名碑有隆慶辛未進士王應辰信陽人去作此書時僅十六年未知即其人否也仙巖山在浙江瑞安縣境爲道書第二十六福地嘉靖壬戌兵部郞中永嘉王叔果屬應辰爲此編首載圖景次錄詩文序次尚頗簡潔
</p>
<div class="section" id="title-18"><h2>
	黃海六十卷<span class="jiazhu">兩江總督採進本</span>
</h2></div>
<p class="em2">
	明潘之恒撰之恒字景昇歙縣人嘉靖間官中書舍人考明史藝文志有潘之恒黃海二十九卷此本雖未標卷數其曰紀初者八曰紀藏者七曰紀跡者十有八曰紀遊者二十有一曰紀異者六皆别之爲卷則巳六十卷矣史稱二十九卷未爲確數然其中次第卷數或有或闕或參差錯互蓋猶未定之稿不知其止此六十卷否也黃山在徽州府西北百三十里舊名黟山唐改今名跨據宣池江浙數郡世傳黃帝與容成子浮邱公煉藥於此故有浮邱容成諸峯此姑存圖經之說以備古迹一條則可之恒竟上溯軒轅采摭經傳凡涉黃帝者皆入焉至以廣黃帝本行紀眞仙通鑑諸書與六經之文並列何其誕歟大抵以多爲勝而考證之學與著述之體則非所講也
</p>
<div class="section" id="title-19"><h2>
	武夷山志畧四卷<span class="jiazhu">浙江范懋柱家天一閣藏本</span>
</h2></div>
<p class="em2">
	明徐表然撰表然字德望崇安人嘉靖中嘗結潄藝山房於武夷第三曲因撰次是書分爲四集繪山之全圖及武夷宫左各景宫右九曲諸勝悉以題詠附於後凡名勝古跡皆分附於山川較他地志尤便省覽此變例之可取者至於寓賢及仙眞之類人繪一圖則不免近兒戲矣其名志畧者謂兹山已有全志也
</p>
<div class="section" id="title-20"><h2>
	阿育王山志十卷<span class="jiazhu">兩淮馬裕家藏本</span>
</h2></div>
<p class="em2">
	明郭子章撰子章有蠙衣生易解已著錄阿育王山在浙江寧波府去府治四十里山有阿育王寺舍利塔相傳爲地中涌出因以名寺遂因以名山蓋緇流梵笈有是異聞年祀綿遠亦無從而究詰也是志凡分十類揆其大旨主於闡釋氏之顯應故標兹靈迹以啟彼信心原不以核訂地理考證古今爲事也
</p>
<div class="section" id="title-21"><h2>
	雲門志畧五卷<span class="jiazhu">浙江巡撫採進本</span>
</h2></div>
<p class="em2">
	明張元忭撰元忭有紹興府志已著錄雲門山在會稽城南元至正十年相里允若作雲門集黃溍序之元忭以其未備補緝是編以山川古蹟名賢爲一卷而餘四卷皆藝文又末大於本矣
</p>
<div class="section" id="title-22"><h2>
	京口三山續志四卷<span class="jiazhu">浙江巡撫採進本</span>
</h2></div>
<p class="em2">
	明徐邦佐陳朝用朱文山同撰邦佐號雁洲浦城人官鎭江府敎授朝用號南湖寧都人文山號仰泉常寧人皆官鎭江府訓導是書成於隆慶中以補史宗道三山志之闕故以續志爲名專取當時人遊覽詩賦彚萃成帙而邦佐等所自作附錄尤夥名曰地志實同社稿於三山考訂無涉也
</p>
<div class="section" id="title-23"><h2>
	齊雲山志五卷<span class="jiazhu">浙江汪啟淑家藏本</span>
</h2></div>
<p class="em2">
	明魯點撰點字子與南漳人萬曆癸未進士官休寧縣知縣齊雲巖在休寧縣蓋白嶽西北之分支也上有北極佑聖眞君神祠明代數經修輯至嘉靖中始别名曰齊雲山兹志因舊本而重輯分三十七目卷前又有順治中告示二通又後人刋入非原書之舊矣
</p>
<div class="section" id="title-24"><h2>
	普陀山志六卷<span class="jiazhu">兩淮馬裕家藏本</span>
</h2></div>
<p class="em2">
	明周應賔撰應賔有九經考已著錄普陀山在浙江之定海是編因舊志重輯凡六卷十五門而應賔自序稱五卷十七門勘騐卷帙並無闕佚未審何以矛盾也
</p>
<div class="section" id="title-25"><h2>
	太岳太和山志十七卷<span class="jiazhu">江蘇廵撫採進本</span>
</h2></div>
<p class="em2">
	明田玉撰玉不知何許人萬曆中宦官也太和山即湖廣均州之武當山相傳爲北極玄武修眞地明成祖即位時自謂得神之祐因尊爲太岳勅建宫觀常遣内臣司其香火嘉靖間提督太監王佐始剏爲志太監吕評續增之萬曆癸未玉復增廣爲此本前載修建廟宇始末事實並仙跡徵應物產後載唐宋元明序記詩賦等作
</p>
<div class="section" id="title-26"><h2>
	太姥志一卷<span class="jiazhu">浙江巡撫採進本</span>
</h2></div>
<p class="em2">
	明史起欽撰起欽字敬所鄞縣人萬曆己丑進士官福寧州知州太姥山在福寧州境傳堯時有老母業採藍後得仙去故以爲名中有鍾離巖一線天諸勝蹟起欽因創爲此書成於萬曆乙未前列圖次列記序及題詠之作然山以巖壑寺宇爲主法當分門編載起欽但爲總繪一圖悉不加分别詮次非體例也
</p>
<div class="section" id="title-27"><h2>
	續刻麻姑山志十七卷<span class="jiazhu">浙江汪啟淑家藏本</span>
</h2></div>
<p class="em2">
	明左宗郢撰國朝何天爵邱時彬重修宗郢南城人萬曆己丑進士官至太常寺少卿天爵時彬皆建昌人麻姑山唐時隸撫州故顔眞卿麻姑仙壇記有撫州南城縣之語今在建昌府城西十里宗郢志明史藝文志著錄卷數相同此本每卷標題或稱麻姑而去山字或又加洞天字或加丹霞字名目紛然可知體例之龎雜考明史作續刻麻姑山志今姑從標目焉
</p>
<div class="section" id="title-28"><h2>
	嵩書一十二卷<span class="jiazhu">兩江總督採進本</span>
</h2></div>
<p class="em2">
	明傅梅撰梅字元鼎邢臺人萬曆辛卯舉人由登封縣知縣擢刑部主事與員外郞陸夢龍力爭梃擊一案鄭氏之黨中以察典罷官後起爲台州府知府崇禎中解職家居大兵下順德抗節死贈太常寺少卿事迹附見明史張問達傳乾隆乙未賜諡忠節是編乃其官登封知縣時所作分星政峙勝卜營宸望嶽生官履巖棲黃裔竺業物華靈緖顔始章成爲十三篇立名頗嫌塗飾全書意在廣搜亦殊多駁襍
</p>
<div class="section" id="title-29"><h2>
	蜀中名勝記三十卷<span class="jiazhu">浙江鮑士恭家藏本</span>
</h2></div>
<p class="em2">
	明曹學佺撰學佺有易經通論已著錄按學佺所著本無此書之名此本乃萬曆戊午福淸林茂之摘其蜀中廣記内名勝一門刻之南京而鍾惺爲之序不知其何所取也
</p>
<div class="section" id="title-30"><h2>
	華嶽全集十三卷<span class="jiazhu">兩淮鹽政採進本</span>
</h2></div>
<p class="em2">
	舊本題明華陰縣知縣李時芳撰今按時芳之本千頃堂書目作十卷乃嘉靖四十一年所修至萬曆二十四年汝州張維新爲潼關道副使以時芳書多舛錯與華陰知縣貴陽馬明卿重加銓叙前載圖說形勝物產靈異封號後載藝文增成十三卷前有廵撫賈待問序及維新自序述之頗詳題時芳所撰誤也後六年壬寅知縣河間馮嘉會又增文數篇亦註於書内至所載國朝祭告之文與宋琬蔣超諸人之詩則莫知誰所續入考其中多有潼關道溧陽狄敬姓名意者即敬所增歟
</p>
<div class="section" id="title-31"><h2>
	九疑山志九卷<span class="jiazhu">兩淮馬裕家藏本</span>
</h2></div>
<p class="em2">
	明蔣鐄撰鐄長洲人萬曆中官寧遠縣知縣九疑山在寧遠縣南四十里相傳舜塟其地有舜廟焉雖輿記流傳而舊無專志鐄始剏修此編首紀祭舜陵文次載形勝古跡人物仙釋土產次錄前人碑記詩文崇禎中平陵俞向葵爲令復補圖於卷首
</p>
<div class="section" id="title-32"><h2>
	羅浮野乘六卷<span class="jiazhu">江蘇廵撫採進本</span>
</h2></div>
<p class="em2">
	明韓晃撰晃字賔仲南海人萬曆庚子舉人官靑田縣知縣是編首全圖次名峯次勝跡次仙釋次品物次逸事書成於崇禎己卯其兄晟字寅仲亦著羅浮副墨今未見
</p>
<div class="section" id="title-33"><h2>
	雁山志勝四卷<span class="jiazhu">兩淮鹽政採進本</span>
</h2></div>
<p class="em2">
	明徐待聘撰待聘字廷珍常熟人萬曆辛丑進士官至按察使副使是編乃其官樂淸知縣時所撰卷一爲山之名勝及人物土產襍事二卷三卷皆佛刹四卷則所自作詩文也其凡例有曰舊志凡詩賦題雁山者或以臨涖或以要津皆旁搜而詮之而文之微占於山者亦聚焉又有欲世識其名者賂剞劂氏私刻攙入眞贋並收薫蕕莫辨山靈有知定當作嘔今皆刪去云云其言可謂深中地志之陋習然舊作雖已汰除而又獨錄已作一卷其亦尤而效之矣
</p>
<div class="section" id="title-34"><h2>
	泰山紀事三卷<span class="jiazhu">山東巡撫採進本</span>
</h2></div>
<p class="em2">
	明宋燾撰燾字繹田泰安州人萬曆辛丑進士官翰林院編修此書二卷曰天集記天神事二卷曰地集記古跡三卷曰人集記名宦人物所言神鬼冥報已涉荒誕至泰山太守泰安知州爲守土之官柳下惠王章羊祐諸人亦不過生長其鄉並未巖棲谷汲乃槪行摭入不知於岱宗故事何涉也
</p>
<div class="section" id="title-35"><h2>
	天台山方外志三十卷<span class="jiazhu">浙江汪啟淑家藏本</span>
</h2></div>
<p class="em2">
	明釋無盡撰案錢希言獪園釋異篇曰有門法師名傳燈一號無盡太末人也出家天台之高明寺少精鍊戒行學識高出道流嘗撰天台山志甚有禪藻云云則無盡者乃其號也天台山自孫綽作賦以來登臨題咏翰墨流傳巳多見於地志此書成於萬曆癸卯出自釋家之手述梵蹟者爲多與專志山川者體例稍殊故别題曰方外志焉
</p>
<div class="section" id="title-36"><h2>
	幽溪别志十六卷<span class="jiazhu">浙江巡撫採進本</span>
</h2></div>
<p class="em2">
	明釋無盡撰幽溪在天台山無盡常居其地因撰是志凡十六門每門附以藝文而同時人所作爲多獪園稱其所至講習如雲蓋明末標榜之風浸滛乎方以外矣
</p>
<div class="section" id="title-37"><h2>
	恒岳志二卷<span class="jiazhu">兩淮馬裕家藏本</span>
</h2></div>
<p class="em2">
	明趙之韓王濬初同撰之韓汜水人官渾源州知州濬初山陰縣舉人是書成於萬曆壬子其目十一曰外紀星紀山紀廟紀祀紀事紀物紀游紀仙紀文紀詩紀搜考頗稱詳核又以自宋以來皆祠北岳於上曲陽故復取曲陽嶽廟詩附於卷末後五年知州衡陽張述齡爲刻而行之然其文紀有目無書已非完本矣
</p>
<div class="section" id="title-38"><h2>
	天目山志四卷<span class="jiazhu">浙江汪啟淑家藏本</span>
</h2></div>
<p class="em2">
	明徐嘉泰撰嘉泰字道亨循州人官於潛縣知縣是書乃萬曆甲寅嘉泰因舊志重修浙江有東西二天目東天目在臨安縣之西五十里西天目在於潛縣西北四十五里據此書所圖則本屬一山東西水源若兩目然故曰天目然此書所紀多屬西天目事統稱天目山志非也
</p>
<div class="section" id="title-39"><h2>
	烟雲手鏡二卷<span class="jiazhu">浙江廵撫採進本</span>
</h2></div>
<p class="em2">
	明楊繼益撰繼益始末未詳前有萬曆甲寅自序稱居恒遊思險遠因檢閱羣書摭其山川喜懼之境錄成二帙然所載諸山水俱隨手襍錄抄撮舊文無所損益旣不注原書之名前後次序亦無義例如上卷有房山石徑山而房山水洞又在下卷上卷有牛首山鐘山而獅子山又在下卷以至廬山之與瀑布金山之與妙高臺皆顚倒破析棼如亂絲以比名勝志遊名山記諸書可謂每况愈下矣
</p>
<div class="section" id="title-40"><h2>
	海陽山水志四卷<span class="jiazhu">江蘇周厚堉家藏本</span>
</h2></div>
<p class="em2">
	明丁惟曜撰惟曜字貞白休寧人是書成於萬曆戊午紀休寧境内名勝凡山二十九篇水八篇各冠以圖所錄藝文但載序記銘頌諸體而不及詩詞較他志之濫列題咏者稍爲簡凈然嚴於去取可矣竟廢此一體則又矯枉過直也
</p>
<div class="section" id="title-41"><h2>
	惠山古今考十卷附錄三卷補遺一卷<span class="jiazhu">浙江巡撫採進本</span>
</h2></div>
<p class="em2">
	明談修撰修字思永無錫人是編以無錫惠山爲一邑勝景唐張祐題詩有小洞穿斜竹重堦夾細莎之句而舊跡巳湮修營建以復其舊故首卷載小洞重堦考及祠院庵觀諸考自二卷至十卷則自唐及明之詩文附錄三卷皆同人賦贈之作補遺一卷則襍紀惠山遺事卷末自跋有夢惠山之神云云則未免幻妄矣
</p>
<div class="section" id="title-42"><h2>
	九鯉湖志六卷<span class="jiazhu">兩淮馬裕家藏本</span>
</h2></div>
<p class="em2">
	明黃天全撰天全莆田人其書成於萬曆中九鯉湖在福建仙遊縣天全以舊志僅載遊覽之作而遺山水乃重爲釐訂分爲山水建置夢驗藝文四門夢驗者以九鯉湖祠乃閩人祈夢處也
</p>
<div class="section" id="title-43"><h2>
	龍門志三卷<span class="jiazhu">浙江范懋柱家天一閣藏本</span>
</h2></div>
<p class="em2">
	明樊得仁撰得仁不知何許人是書首載龍門圖及事跡次紀文類次紀詩類首卷考證甚陋若龍門特爲河水所經過止載水經注河水又南出龍門諸條足矣至摭及歷代河源則迂濶無當又玉海云梁山之北有龍門山大禹所鑿通孟津河口廣八十歩是書旣已引之而後又引此數語别標曰出魏地理志顚倒重複殊爲蕪襍
</p>
<div class="section" id="title-44"><h2>
	崆峒志三卷<span class="jiazhu">江蘇周厚堉家藏本</span>
</h2></div>
<p class="em2">
	明李應奇撰應奇字鶴崖平涼人崆峒山在平涼府城西是書成於萬曆中凡分七門曰分野曰建革曰疆域曰形勝曰田賦曰仙蹟曰題詠然一山之志即不應及分野建革而中間兼記及瓦亭闗會盟壇之類又殊似府志之體例殊叢襍無限斷也
</p>
<div class="section" id="title-45"><h2>
	峴山志六卷<span class="jiazhu">浙江巡撫採進本</span>
</h2></div>
<p class="em2">
	明張睿卿撰睿卿字雅通號心嶽歸安人湖州府志稱其博雅豪邁遊歷山川以著書爲樂然是書頗無體例此峴山乃烏程之一山非城邑郡縣之比而首曰建置名實巳不相副次曰勝槪而多與建置互見不過襍載詩文三曰遺愛叙古名賢王右軍以下數人終於王世貞皆湖州大吏與山不甚相涉四曰社會五曰放生六曰藝文又先散載各門均失之叢濫也
</p>
<div class="section" id="title-46"><h2>
	上天竺山志十五卷<span class="jiazhu">兩淮馬裕家藏本</span>
</h2></div>
<p class="em2">
	明釋廣賔撰天竺爲東南巨刹舊有李金庭志廣賔以其附會舛訛甚至僞撰明太祖竺隠說一篇以炫俗乃刪補而成此書曰普門示現品曰尊宿住持品曰器界莊嚴品曰帝王檀越品曰宰官外護品曰風範隆汚品曰詩文紀述品凡七門其風範隆汚一品於寺僧汚行備書不隠較他志獨存直筆據總目尚有卷首一卷此本已佚不存
</p>
<div class="section" id="title-47"><h2>
	爛柯山志二卷<span class="jiazhu">兩淮馬裕家藏本</span>
</h2></div>
<p class="em2">
	明徐日炅撰日炅後改名日曦浙江西安人天啟壬戌進士爛柯山在衢州府城南三十里因晉樵者王質遇仙觀棋於此因以爲名日炅居與山近因纂輯晉唐迄明詩賦襍文以成是編
</p>
<div class="section" id="title-48"><h2>
	東西天目志八卷<span class="jiazhu">兩淮馬裕家藏本</span>
</h2></div>
<p class="em2">
	明章之采撰之采字去浮仁和人是書作於天啟中以天目山東西二峯輯爲二志各分四卷起引述圖考訖詩賦紀跋杭州守李華然合而刻之
</p>
<div class="section" id="title-49"><h2>
	九華山志八卷<span class="jiazhu">兩淮鹽政採進本</span>
</h2></div>
<p class="em2">
	明顧元鏡撰元鏡歸安人萬曆己未進士官池州府知府是書成於崇禎已巳前列全圖及十八景圖次列山水建置物產人物文翰五門門復各立子部意主誇多故山分爲六水分爲八寺院庵區爲三名樓閣亭館别爲兩類標目頗爲煩碎又杜荀鶴之汚僞命宋齊邱之逞姦謀列之流寓以爲山水之光殊乏簡擇又王守仁游踪僅至亦列寓公併僞撰其贈周金和尚一偈斯尤地志之積習矣
</p>
<div class="section" id="title-50"><h2>
	錫山景物畧八卷<span class="jiazhu">江蘇周厚堉家藏本</span>
</h2></div>
<p class="em2">
	明王永積撰永積字崇巖自號蠡湖野史無錫人崇禎甲戌進士官至兵部職方司郞中是書紀無錫山川名勝畧分四正四隅每紀一地皆首載沿革次載詩文永積詩亦往往附載然採錄過濫邀飮聯吟之作動輙盈編於錫山地志圖經渺不相涉則貪於標榜未講體例之過耳
</p>
<div class="section" id="title-51"><h2>
	橫谿錄八卷<span class="jiazhu">兩淮鹽政採進本</span>
</h2></div>
<p class="em2">
	明徐鳴時撰鳴時字君和吳縣人崇禎乙亥選貢生除武寧縣知縣横谿鎭一曰橫塘在蘇州府城西南十三里水自城中來西南橫流過鎭而入太湖故名是志分十九門體例畧如郡縣志然如古迹類中多列先賢舊宅又云其址無攷夫使遺墟猶存自應深憑弔之思否則旣生是鄉自必人人有宅安能一一虛列乎宜其一鄉之志蔓衍至於八卷也
</p>
<div class="section" id="title-52"><h2>
	閤皁山志二卷<span class="jiazhu">兩淮馬裕家藏本</span>
</h2></div>
<p class="em2">
	明俞策撰策不知何許人閤皁山在江西新淦縣相傳爲張道陵丁令威修煉之所兹編上卷紀載形勝下卷編列藝文末自載其詩數首亦非佳作
</p>
<div class="section" id="title-53"><h2>
	太平三書十一卷<span class="jiazhu">江西巡撫採進本</span>
</h2></div>
<p class="em2">
	國朝張萬選編萬選字舉之濟南人官太平府推官是三書皆成於順治戊子其序例一曰圖畫二曰勝槪三曰風雅圖凡四十有二見唐允甲題詞中此本佚其圖畫一卷惟存勝槪七卷風雅四卷原本紙墨尚新不應遽闕失無考或裝緝者偶遺歟
</p>
<div class="section" id="title-54"><h2>
	乍浦九山補志十二卷<span class="jiazhu">浙江巡撫採進本</span>
</h2></div>
<p class="em2">
	國朝李確撰確有平冦志已著錄乍浦在嘉興府東南屬平湖縣境九山者雅山苦竹山湯山觀山龍湫山暈頂山高公山蓋山獨山也平湖舊有九峯之名而不得其地確始考而定之因著是編凡分十二門曰圖譜山水古跡寺觀邱墓土產碑碣烽塞石塘變怪人物題詠
</p>
<div class="section" id="title-55"><h2>
	昌平山水記二卷<span class="jiazhu">兩江總督採進本</span>
</h2></div>
<p class="em2">
	國朝顧炎武撰炎武有左傳杜解補正已著錄炎武博極羣書足跡幾徧天下故最明於地理之學是書雖第舉一隅然辨証皆多精確惟長城以外爲炎武目所未經所叙特多舛誤如稱塞外有鳳州不知蘇轍詩所云興州東谷鳳州西者乃囘憶鄉闗之語唐書遼志塞外均無鳳州之名也又如古北口楊業祠炎武據宋史辨其僞然劉敞蘇轍皆有過業祠詩在托克托修史之前幾二百載必執後代傳聞以駁當年之目見亦過泥史傳之失也
</p>
<div class="section" id="title-56"><h2>
	黃山志七卷<span class="jiazhu">兩江總督採進本</span>
</h2></div>
<p class="em2">
	國朝閔麟嗣撰麟嗣字賔連歙縣人其書首列山圖次形勝次建置次山產次人物次靈異次藝文次詩賦蒐輯頗博而不盡精核
</p>
<div class="section" id="title-57"><h2>
	麻姑山丹霞洞天志十七卷<span class="jiazhu">内府藏本</span>
</h2></div>
<p class="em2">
	國朝羅森撰森字約齋大興人順治丁亥進士官至陝西督粮道是編因明萬曆中左宗郢志而修第一卷爲圖者八第二卷爲考者四第三卷爲表者二第四卷爲志者四第五卷爲紀者五其餘藝文分七卷末則麻源附錄一卷從姑附錄一卷育英堂附錄一卷姑山襍記一卷詩文補遺一卷
</p>
<div class="section" id="title-58"><h2 class="section" id="title-65"><h2>
	峩眉山志十八卷<span class="jiazhu">浙江汪啟淑家藏本</span>
</h2></h2></div>
<p class="em2">
	國朝蔣超撰超字虎臣金壇人順治丁亥進士官翰林院編修晩入峩眉山爲僧因輯是志昔劉勰奏請出家改名慧地梁書本傳雖著其事而傳首仍題原名蓋不與士大夫之爲僧也故今於超斯志亦仍題其原名云
</p>
<div class="section" id="title-59"><h2>
	峩眉志畧一卷<span class="jiazhu">浙江汪啟淑家藏本</span>
</h2></div>
<p class="em2">
	國朝張能鱗撰能鱗有詩經傳說取裁已著錄是書於峩眉形勝古跡標撮甚畧末附詩文數篇而自作乃登其二佛光解一篇命意雖善措詞則未能免俗也
</p>
<div class="section" id="title-60"><h2>
	浯溪考二卷<span class="jiazhu">山東巡撫採進本</span>
</h2></div>
<p class="em2">
	國朝王士禎撰士禎有古懽錄已著錄是書前有自序稱楚山水之勝首瀟湘瀟湘之勝首浯溪浯溪以唐元結次山名得魯公磨厓書而益張之舊有浯溪前後兩集爲李仁剛藄光祖撰見於輿地碑目皆無傳今志乃出庸手冗襍泛濫至不可耐乃以退食之暇窮搜遐摭要取精覈間錄詩賦襍文多郡志溪志所未收者蓋其族姪官祁陽時以舊志寄士禎士禎爲改作也其書不分門目上卷載山川古迹及元結詩文而附以諸家之題識議論下卷則皆後人藝文末爲補遺三條書頗簡核然如王邕後浯溪銘吳儆祁陽石鏡銘鄒浩甘泉銘其地相近類附可也吳師道汪氏浯村記地在新安渺如風馬亦復載入殊乖體裁蓋斷限之難劉知幾嘗言之矣
</p>
<div class="section" id="title-61"><h2>
	長白山錄一卷補遺一卷<span class="jiazhu">山東巡撫採進本</span>
</h2></div>
<p class="em2">
	國朝王士禎撰長白山一名常白山一名常在山在鄒平縣東南是錄皆紀其山形勝及故實藝文巳編入士禎漁洋文畧第十四卷中此其别行之本也末附補遺一卷則因宋紹定間丁黼作池州范仲淹祠記以靑陽縣東十五里之長山指爲長白地理舛誤襍引諸說以辨之考証亦確然附會古賢誇餙形勝移甲入乙乃天下地志之通弊士禎以此一記奪其鄉中之流萬遂詆之爲小人所見亦爲不廣矣
</p>
<div class="section" id="title-62"><h2>
	鼓山志十二卷<span class="jiazhu">兩淮鹽政採進本</span>
</h2></div>
<p class="em2">
	國朝僧元賢撰其序不標年月書中記事至順治壬辰癸巳則國初人也鼓山在福州城東三十里是書分勝跡建置開士貞珉藝文叢談六門大旨以佛刹爲主名爲山志實則寺志耳其凡例有云兹山知名海内者實以人重非以形勝重也緇徒妄自標置可謂不知分量者矣
</p>
<div class="section" id="title-63"><h2>
	恒岳志三卷<span class="jiazhu">浙江巡撫採進本</span>
</h2></div>
<p class="em2">
	國朝張崇德撰崇德字懋修順天人官渾源州知州北岳恒山在渾源州城南二十里自漢以後皆祠於上曲陽國朝順治十七年以刑科都給事中粘本盛之請改祠於渾源州部議令山西撫司官吏詳察恒山遺跡於時主其說者禮部尚書王崇簡疏載所著靑箱堂集中據紳耆之議以上達者即崇德也故輯斯志於祀典特詳曲陽飛石之僞亦辨之甚悉
</p>
<div class="section" id="title-64"><h2>
	七星巖志十六卷<span class="jiazhu">浙江汪啟淑家藏本</span>
</h2></div>
<p class="em2">
	國朝韓作棟撰作棟字公吉鑲藍旗漢軍順治中官分廵肇高廉羅道按察司僉事七星巖在肇慶府高要縣城北一名崧臺一名定山故此書又名定山石室志也志本明王泮所撰作棟因而重修吳綺又爲之潤色然有闗考核者寥寥無多如石刻門於唐李邕石堂記後乾道已丑秋一條以後人題名之年月誤爲摹石之年月又載元符改元端午日眉山蘇軾挈家來遊不思元符元年蘇軾正在儋州安得有挈家至七星巖之事此蓋據曹學佺名勝志所載而不知爲傳訛之文也
</p>
<div class="section" id="title-58"><h2 class="section" id="title-65"><h2>
	峩眉山志十八卷<span class="jiazhu">浙江汪啟淑家藏本</span>
</h2></h2></div>
<p class="em2">
	國朝曹熙衡撰熙衡字素徵錦州人順治中官至貴州按察使是編因蔣超舊志成於疾病之餘未能條理明析故即其本而重訂之然據卷首修山志說實戎州宋隸樟所定熙衡時分廵建昌道董其事耳末一卷爲志餘仍題超名而中論普賢住世一條有宜太史蔣公之辨論語則亦非超之本文矣
</p>
<div class="section" id="title-66"><h2>
	龍唐山志五卷<span class="jiazhu">浙江廵撫採進本</span>
</h2></div>
<p class="em2">
	國朝僧性制撰龍唐山在昌化縣西七十里以其上有龍池故名浙江通志作龍塘獨此本作唐其中龍池一條内唐井等字亦從唐殆亦猶錢塘錢唐各異文歟志本爲佛刹而作故多述禪家之語非地志之正體也
</p>
<div class="section" id="title-67"><h2>
	寳華山志十卷<span class="jiazhu">兩淮馬裕家藏本</span>
</h2></div>
<p class="em2">
	國朝釋德基撰寳華山在句容縣北六十里齊釋寳誌築廬於此後人重寳誌之名因以名山是山以道塲顯故首誌開創興起而次及山水梵宇各門與他山志書體例稍異固亦各因其地耳
</p>
<div class="section" id="title-68"><h2>
	廬山通志十二卷<span class="jiazhu">兩淮馬裕家藏本</span>
</h2></div>
<p class="em2">
	國朝釋定暠撰因明嘉靖間桑喬廬山紀事而稍增損之無大發明考正
</p>
<div class="section" id="title-69"><h2>
	四明山志九卷<span class="jiazhu">江蘇周厚堉家藏本</span>
</h2></div>
<p class="em2">
	國朝黃宗羲撰宗羲有易學象數論已著錄四明山舊稱名勝而巖壑幽䆳文士罕能周歷故記載多踈宗羲家於北七十峯之下嘗捫蘿越險尋覽匝月得以考求古跡訂正訛傳乃博采諸書輯爲此志凡九門宗羲記誦淹通序述亦特詳贍惟所收詩文過博併以友朋唱和之作牽連附入猶不出地志之習又旣列名勝復以皮陸九題丹山圖詠石田山房别出三門其諸門之内旣附詩於各條下又别出詩括文括二門爲例亦未免不純也
</p>
<div class="section" id="title-70"><h2>
	四明山古跡記五卷<span class="jiazhu">浙江廵撫採進本</span>
</h2></div>
<p class="em2">
	不著撰人名氏亦無序跋詳書中所載即黃宗羲所撰四明山志稿本也宗羲四明山志自序有曰壬午歲余作四明志亡友陸文虎欲刻之而未果癸丑歲盡偶展此卷文虎評較之朱墨如初脫手然其間凡例不齊詞不雅馴重爲竄改始得成書其序作於康熙十一年所稱壬午蓋明崇禎十六年也此書不署年月亦無文虎姓名題識而中有朱墨數處與宗羲序合殆即文虎評較之本歟其第三卷四卷五卷内有黃時貞添註四條其一條稱壬辰六月識又一條述老人談天啟間事當在順治九年以後或時貞得此稿本又以意爲訂正耶四明山志旣有成書此未定之草固可置而不論矣
</p>
<div class="section" id="title-71"><h2>
	西湖夢尋五卷<span class="jiazhu">浙江鮑士恭家藏本</span>
</h2></div>
<p class="em2">
	國朝張岱撰岱字陶菴自號蝶菴居士家本劍州僑寓錢塘是編乃於杭州兵燹之後追記舊遊以北路西路南路中路外景五門分記其勝每景首爲小序而襍採古今詩文列於其下岱所自作尤夥亦附著焉其體例全仿劉侗帝京景物畧其詩文亦全沿公安竟陵之派
</p>
<div class="section" id="title-72"><h2>
	穹窿山志六卷<span class="jiazhu">兩淮馬裕家藏本</span>
</h2></div>
<p class="em2">
	國朝李標撰山在蘇州府城西是編前四卷雜錄序記疏引等作後二卷紀遊覽題贈之詩蓋是時道士施亮生居此山方以符術鳴於東南其書實爲亮生而作非專志山之名勝也
</p>
<div class="section" id="title-73"><h2>
	百城烟水九卷<span class="jiazhu">浙江廵撫採進本</span>
</h2></div>
<p class="em2">
	國朝徐崧張大純同編崧吳江人大純長洲人前有尤侗序大畧稱崧有詩名好遊佳山水間嘗綴集吳地古跡爲此書取華嚴南詢之意以名之其友張大純助其捃摭未畢而崧殁大純因重加纂輯刋行凡蘇州府及所屬諸縣名勝山川並爲臚載然每條詮叙簡畧而所錄題詠至夥蓋頗仿祝穆方輿勝覽之例以詞藻爲尚而不主考証然穆書徧及州郡此獨有姑蘇一隅穆書於前人著述採擷甚富而此所收率係近人之作并附入已詩則又出穆書之下矣書刋於康熙庚午時尚未升太倉爲直隸州故太倉及嘉定崇明二縣皆列於此書云
</p>
<div class="section" id="title-74"><h2>
	蟂磯山志二卷<span class="jiazhu">安徽廵撫採進本</span>
</h2></div>
<p class="em2">
	國朝柯願撰願字又鄒龍溪人康熙甲辰進士以主事督理蕪湖鈔關蟂磯山在蕪湖西南七里大江中江南通志云蟂老蛟也今磯有石穴廣一丈深不可測按廣韻蟂古堯切水蟲似蛇四足能害人賈誼弔屈原文所謂偭蟂獺以隠處者是也通志所云未知何本山上有靈澤夫人祠相傳蜀先主妃孫權妹死塟於此故廟祀焉其事不見於史傳殆齊東之語耳是編蓋因明邊維垣舊本原文重訂首爲圖末附載扁聯所錄率荒唐之說惟弘治中劉淮嘉靖中王宗聖二記稍能引據史傳以駁俚說而亦終歸於附會餘皆蕪襍又凡例稱䧏乩之作不錄而卷末仍有諸葛亮徐庶鄧芝詩皆七言絶句殆足笑噱尤前後自相矛盾云
</p>
<div class="section" id="title-75"><h2>
	嶽麓志八卷<span class="jiazhu">浙江汪啟淑家藏本</span>
</h2></div>
<p class="em2">
	國朝趙寧撰寧字又裔山陰人官長沙府同知是志因舊本增輯成於康熙丁卯第一卷爲新典及圖說二卷爲山水古蹟新建寺觀疆域三卷爲書院四卷以下皆藝文也卷首序文自爲一巨冊當全書四分之一同修姓氏列至一百四十二人則其書可知矣
</p>
<div class="section" id="title-76"><h2>
	說嵩三十二卷<span class="jiazhu">直隸總督採進本</span>
</h2></div>
<p class="em2">
	國朝景日昣撰日昣字東陽登封人康熙辛未進士官至戶部侍郞是書自卷一至卷八統紀嵩高及二室卷九以下分星野形勝封域廵祀古迹金石傳人物產仙釋摭異藝林風什凡門考嵩山爲中岳本於爾雅毛詩故史記主其說胡渭禹貢錐指信爾雅前條河南華之文而指後條嵩高爲中岳乃後人附益然鄭康成註大司樂謂華爲中岳而註小宗伯則以嵩爲中岳賈疏謂大司樂註據鎬京小宗伯註據洛邑其說似可與爾雅前後二文相証即云後人附益而康成巳兼據之矣又外方之爲嵩山見於尚書孔註水經注諸書金吉甫乃謂嵩高非外方殊妄此書於中岳宗史記於外方引水經注考核殊不謬然嵩書及嵩山志天下名山志之類於此山形勝沿革已爲廣徵博輯此特綜彚舊文踵而成之耳
</p>
<div class="section" id="title-77"><h2>
	嵩嶽廟史十卷<span class="jiazhu">江蘇廵撫採進本</span>
</h2></div>
<p class="em2">
	國朝景日昣撰是書以嵩嶽廟舊未有志因創爲編輯分圖繪星野沿革形勢營建祀典靈異嶽生詩賦藝文各爲一卷其凡例謂漢武之登封孝明之廵幸胡后武曌之離宫别院事涉游盤無闗秩祀槪從删削可謂矜愼然靈異類中所引述異記虞初志諸書半是寓言藝文類載嵩嶽嫁女記尤爲不經詩賦藝文析爲二類金石之文如石闕碑别見於營建類中亦爲錯亂則亦仍地志之龎襍而已
</p>
<div class="section" id="title-78"><h2>
	鷄足山志十卷<span class="jiazhu">浙江汪啟淑家藏本</span>
</h2></div>
<p class="em2">
	國朝范承勲撰承勲鑲黃旗漢軍大學士文程之子浙閩總督承謨之弟官至雲貴總督鷄足山在雲南賔川州東一百里一頂三支儼如鷄距在蒼山洱海之間相傳爲迦葉尊者入定處佛寺最多故志山者多述佛門之事是編乃康熙三十一年承勲因舊本增修分圖記攷証星野形勢山水寺院人物靈跡物產藝文凡十門而以迦葉像讚冠於卷端焉
</p>
<div class="section" id="title-79"><h2>
	普陀山志十五卷<span class="jiazhu">内府藏本</span>
</h2></div>
<p class="em2">
	國朝朱謹陳璿同撰謹有中庸本旨已著錄璿始末未詳普陀山在定海縣東海中佛經稱爲觀音大士道塲自梁迄明代有興建是志所述本末頗具而叙事冗沓無法
</p>
<div class="section" id="title-80"><h2>
	湘山志八卷<span class="jiazhu">浙江廵撫採進本</span>
</h2></div>
<p class="em2">
	國朝徐泌撰泌字鶴汀衢州人康熙中官全州知州以州有湘山寺祀無量壽佛率郡人謝允復等考佛出身本末竝山水古跡藝文輯爲是書
</p>
<div class="section" id="title-81"><h2>
	林屋民風十二卷<span class="jiazhu">浙江鮑士恭家藏本</span>
</h2></div>
<p class="em2">
	國朝王維德撰維德字洪緖吳縣人是書成於康熙癸巳因蔡昇太湖志王鏊震澤編翁澍具區志而廣之林屋爲洞庭西山之别名維德以太湖諸山洞庭最大故舉以名其集而諸山則附載焉其所採錄賦咏居多考証殊尠如所載馬跡山引毘陵志以証舊志之誤津里山之一名秦履山引四蕃志以証具區志之非特偶然一見耳目錄載附見聞錄一卷此本無之或偶佚歟
</p>
<div class="section" id="title-82"><h2>
	廬山志十五卷<span class="jiazhu">安徽廵撫採進本</span>
</h2></div>
<p class="em2">
	國朝毛德琦撰德琦字心齋鄞縣人由貢生官星子縣知縣是編取桑喬廬山紀事吳煒廬山續志二書彚而訂之首星野次輿地次祀典次隠逸次仙釋次物產次襍志次灾祥共一卷次山川分紀十二卷次藝文二卷琦自序云山川分紀多仍其舊文翰則隨時而增書之冗濫二語已自道之矣
</p>
<div class="section" id="title-83"><h2>
	玉華洞志六卷<span class="jiazhu">浙江廵撫採進本</span>
</h2></div>
<p class="em2">
	國朝陳文在撰文在字新我將樂人將樂縣南十里許有玉華洞幽深窅窈秉炬乃入其中石鍾乳滴成人物諸形千態萬狀一一曲肖爲閩中奇觀明萬曆壬辰邑令海陽林熙春始爲志順治甲午邑令曲阜孔興訓重修歲久板燬康熙乙未文在又復修之冠以圖景而序記賦詩之屬以次備錄末有慶玉華詩一册則以邑人鬻煤燒鑿洞且頽壊雍正辛亥邑令馮景增始禁開窯塲邑人作詩慶之併彚成帙附於志末云
</p>
<div class="section" id="title-84"><h2>
	羅浮山志十二卷<span class="jiazhu">内府藏本</span>
</h2></div>
<p class="em2">
	國朝陶敬益撰敬益江寧人康熙中官博羅縣知縣是編因黎惟敬舊志益以僧塵異名峯圖說互相補苴合爲一書然首有圖經又有名峯圖又有巖洞志前後繁複殊無義例是則兼取兩家未能融鑄翦裁之故也
</p>
<div class="section" id="title-85"><h2>
	羅浮山志會編二十二卷<span class="jiazhu">兩淮馬裕家藏本</span>
</h2></div>
<p class="em2">
	國朝宋廣業撰廣業字澄溪長洲人康熙中官至山東濟東道後因其子志益爲瑞州知府就養官署以羅浮爲嶺南勝地而舊志簡畧遂重爲考訂網羅缺逸計事增舊十之五後來羅浮諸志多以是爲藍本云
</p>
<div class="section" id="title-86"><h2>
	羅浮外史<span class="jiazhu">無卷數　浙江廵撫採進本</span>
</h2></div>
<p class="em2">
	國朝錢以塏撰以塏字蔗山嘉善人康熙中歷官東莞茂名二縣知縣羅浮山屬於博羅而遊人登眺則多由東莞之石龍鄉以塏官東莞時其父瑛就養縣署往遊羅浮記其名勝以塏因叅考諸籍以成此編首列圖二十次述山中名勝靈跡爲五十八篇大抵多因仍舊志又多以近人詩參錯其中
</p>
<div class="section" id="title-87"><h2>
	惠陽山水紀勝四卷<span class="jiazhu">浙江汪啟淑家藏本</span>
</h2></div>
<p class="em2">
	國朝吳騫撰騫字益存號樂園當塗人康熙辛未進士官至惠州府知府是編以羅浮與西湖各分上下二卷其紀羅浮則本宋廣業羅浮志稍爲芟節其紀西湖則本近人增輯西湖志而更編之亦間有所補正他如霍山河源龍川亦隸惠州稱名勝而志不及焉蓋專爲二地作也惠州在漢曰南海晉曰東官隋唐或曰循或曰雷鄉至宋仁宗時始曰惠州而惠陽之名則於傳無之以是標題亦相沿杜撰之文矣
</p>
<div class="section" id="title-88"><h2>
	西樵志六卷<span class="jiazhu">浙江汪啟淑家藏本</span>
</h2></div>
<p class="em2">
	國朝馬符錄撰符錄字受之南海人官陸豐縣訓導西樵山屬南海縣在廣州府城西南一百二十里明萬曆辛卯郡人霍守尚初爲之志歲久散佚國朝羅國器重修未竟符錄乃因其舊本葺爲此編詳於人物藝文而畧於考證故山中金石之文悉不錄云
</p>
<div class="section" id="title-89"><h2>
	武夷九曲志十六卷<span class="jiazhu">浙江廵撫採進本</span>
</h2></div>
<p class="em2">
	國朝王復禮撰復禮有家禮辨定已著錄武夷山在福建崇安縣南三十里其溪九曲宋劉道元初爲作志其後屢有增輯是書成於康熙五十七年前卷旣以詩文分入山水而後卷又列藝文一門體例頗雜又附錄巳作連篇累牘是竟以山經爲家集矣
</p>
<div class="section" id="title-90"><h2>
	西湖志四十八卷<span class="jiazhu">通行本</span>
</h2></div>
<p class="em2">
	國朝傅王露撰王露號玉笥會稽人康熙乙未進士官翰林院編修乾隆辛巳特恩加中允銜初雍正三年命浙江總督李衛開濬西湖越三年而蔵功時衛方奉詔纂修通志以西湖志自田汝成後久未續輯因以王露總其事而以舉人厲鶚等十人分任纂修悉仿通志之例分門記載列目二十徵引極博而體例頗涉汜濫其後梁詩正等復訂爲西湖志纂實據此本而刪潤之云
</p>
<div class="section" id="title-91"><h2>
	太嶽太和山紀畧八卷<span class="jiazhu">江蘇廵撫採進本</span>
</h2></div>
<p class="em2">
	國朝王槪撰槪字成木諸城人雍正癸丑進士官至兩廣鹽運使是編乃槪官分守安襄鄖兵備道時所作凡爲十類曰星野曰圖考曰山川曰聖紀曰宫殿曰祀典曰仙眞曰物產曰拾遺曰藝文較舊志蒐輯頗富而亦不免於蕪襍
</p>
<div class="section" id="title-92"><h2>
	峽石山水志一卷<span class="jiazhu">浙江廵撫採進本</span>
</h2></div>
<p class="em2">
	國朝蔣宏任撰宏任字擔斯海寧人海寧縣有峽石鎭兩山並峙東曰審山西曰紫微山爲土人游眺之所宏任因爲之志末有雍正戊申自跋稱舊有志畧爲前輩沈伯翰所集其家伏羌令丹厓所訂則仍舊稿增修也叙述頗爲雅潔然兩山舊跡載於咸淳臨安志者甚詳皆畧而不載審山之名沈山宋元時志書皆有辨証亦未徵引而紫微山有東峯磨劍池叙述更爲疎漏惟所載碧雲寺之建於唐大曆中天開圖畫樓之起於宋天聖間爲足補志乘所未及爾
</p>
<div class="section" id="title-93"><h2>
	雁山圖志<span class="jiazhu">無卷數　江蘇廵撫採進本</span>
</h2></div>
<p class="em2">
	國朝僧實行撰實行字奕庵山陰林氏子居雁山能仁寺因搜羅名勝編次成書首雁山十八刹皆有圖次山水諸說次藝文
</p>
<div class="section" id="title-94"><h2>
	金井志四卷<span class="jiazhu">浙江廵撫採進本</span>
</h2></div>
<p class="em2">
	國朝姜虬綠撰虬綠字秋島烏程人自號蒼弁山人又號大海樵人案金井在烏程之黃龍山後梁丙子有黃龍破洞出又名黃龍洞虬綠卜居弁山時得遊覽因作此志成於乾隆庚午自序謂住山以來日有記錄并見古人詩歌襍識手輙抄摘凡分山谷文獻金石藝文四門然藝文内多附虬綠所自作不若待諸論定後也
</p>
<div class="section" id="title-95"><h2>
	泰山道里記一卷<span class="jiazhu">兵部侍郞紀昀家藏本</span>
</h2></div>
<p class="em2">
	國朝聶鈫撰鈫字劍光泰安人是編前有自序稱生長泰山下少爲府胥性嗜山水每攀幽躋險探稽往躅因讀劉其旋泰山紀畧成城泰山勝槪其中有一地兩稱或名同地異岩谷深阻題刻爲苔蘚所蔽者間遺而未錄近乃架梯刮磨垢蝕而求之雖風雨寒暑弗憚其勞又質之野老參考羣書竭半生精力彚成一編提挈道里爲綱領分之爲五合之爲一曰泰山道里記末有其從孫學文跋稱其蒐討金石之文閱二十餘年凡諸記載所未詳者如石經峪刻金剛經據徂徠刻石辨爲北齊王冠軍書唐紀泰山銘下截剝落葉彬補書百八字宋述功德銘磨勒岱巓鑱毁原碑字猶存介邱岩分水谿及古明堂均失覈蓄疑又肅然山奉高城季札子墓與白騾冢俱誤指其地汶泮三谿諸水皆牽混源流岱背琨瑞靈岩諸山因隸他縣而未錄併逐加考驗辨訛補闕蓋以土居之人竭平生之力以考一山之跡自與傳聞者異矣
</p>
<div class="section" id="title-96"><h2>
	峽川志一卷<span class="jiazhu">兩淮馬裕家藏本</span>
</h2></div>
<p class="em2">
	國朝潘廷章撰廷章字梅巖自稱海峽樵人蓋海寧人也其書志峽石一鎭之事頗有條理然一村落之微而首紀分野未免太廓科第皆列之人物毫無行實但載其由某經中式某科第幾名亦未免太濫所紀唐許遠守睢陽臨難作死别吟其詞不類疑亦附會也
</p>
<div class="section" id="title-97"><h2>
	西湖覽勝十四卷<span class="jiazhu">内府藏本</span>
</h2></div>
<p class="em2">
	國朝夏基撰基字樂只杭州人是編因明田汝成本重修十四卷中題咏居其六卷
</p>
<div class="section" id="title-98"><h2>
	南湖紀畧稿六卷<span class="jiazhu">浙江廵撫採進本</span>
</h2></div>
<p class="em2">
	國朝邱俊撰俊字晴巖仁和人南湖一名白洋池在杭州城北隅宋張俊賜第四世孫鎡别業據湖之上湖在宅南因名南湖楊萬里陸游諸人皆爲之題咏而鎡亦以自名其集遂傳爲古跡俊少居其地因采輯宋時志乘及說部文集勒成此志
</p>
<p class="em2">
	右地理類山川之屬九十七部九百卷<span class="jiazhu">内二部無卷數</span>皆附存目
</p> 



</div></body></html>