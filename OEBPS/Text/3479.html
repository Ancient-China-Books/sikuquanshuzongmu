<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷六十四·史部二十（傳記類存目六）</title></head><body><div id="text">

<p>
<strong>欽定四庫全書總目卷六十四</strong>
</p>
<div class="section" id="title-0"><h1>
	史部二十
</h1><hr/></div>
<div class="section" id="title-1"><h2>
	傳記類存目六
</h2></div>
<div class="section" id="title-2"><h2>
	西征記一卷<span class="jiazhu">浙江巡撫採進本</span>
</h2></div>
<p class="em2">
	宋盧襄撰襄字贊元觀其自序蓋衢州人此書載於錦繡萬花谷前集之末不知何人鈔出别行乃襄赴京春試時紀行之作末題庚辰仲春元日案北宋凡三庚辰吳自牧所作歷科狀元表太宗太平興國五年庚辰曁仁宗康定元年庚辰皆不見有進士科惟哲宗元符三年庚辰有李釡榜進士則是人應試或在此年所敘述皆無關考据又雜載詩歌詞多鄙俚雖出宋人無可採錄也
</p>
<div class="section" id="title-3"><h2>
	乙巳泗州錄一卷<span class="jiazhu">浙江巡撫採進本</span>
</h2></div>
<p class="em2">
	宋胡舜申撰舜申績溪人舜陟之兄官至舒州通判宣和乙巳舜申在泗州親見朱勔父子往來及徽宗幸泗州事因爲此錄紀載寥寥無可采擇
</p>
<div class="section" id="title-4"><h2>
	己酉避亂錄一卷<span class="jiazhu">浙江巡撫採進本</span>
</h2></div>
<p class="em2">
	宋胡舜申撰建炎己酉金兵攻平江宣撫周望出走舜申之兄舜陟時爲叅謀舉家避難舜申次爲此錄其言頗詆韓世忠末復載世忠攜妓一事似有宿憾之言未必實錄此書與乙巳泗州錄王明淸玉照新志皆全載其文蓋即後人於明淸書内鈔出别行也
</p>
<div class="section" id="title-5"><h2>
	逢辰記一卷<span class="jiazhu">永樂大典本</span>
</h2></div>
<p class="em2">
	不著撰人名氏宋史藝文志著錄注云吕頤浩歷官次序此書末有附記云公平昔所爲文及奏議並載之别集此外又有公之勤王記及遺事可考故爲家傳以紀事則此記乃頤浩後人所撰矣
</p>
<div class="section" id="title-6"><h2>
	勤王記一卷<span class="jiazhu">永樂大典本</span>
</h2></div>
<p class="em2">
	舊本題宋臧梓撰梓里貫未詳此書結銜題左宣敎郞荆湖南路安撫制置大使司幹辦公事蓋作書時所居之官其始末亦不可考矣案原序稱紹興五年史館修纂建炎日曆令勤王臣僚吕頤浩等各錄建炎三年金人攻泗州諸路勤王事蹟梓因即頤浩所述以成此書則梓特編次頤浩之文非所自撰也
</p>
<div class="section" id="title-7"><h2>
	西征道里記一卷<span class="jiazhu">永樂大典本</span>
</h2></div>
<p class="em2">
	宋鄭剛中撰剛中有周易窺餘已著錄是書乃剛中爲左宣敎郞試祕書少監充樞密行府叅謀時記行之作前有自序稱紹興已未陝西初復命簽書樞密樓公諭以朝廷安輯之意某以祕書少監預叅謀所過道里集而記之雖搜覽不能周盡而耳目之際亦可以驗遺蹤而知往古與夫兵火凋落之後人事興衰物情向背時有可得而窺者同行者右通直郞尚書員外李若虛等九十五人云
</p>
<div class="section" id="title-8"><h2>
	烏臺詩案一卷<span class="jiazhu">編修汪如藻家藏本</span>
</h2></div>
<p class="em2">
	舊本題宋朋九萬編即蘇軾御史臺獄詞也案周必大二老堂詩話曰元豐己未東坡坐作詩訕謗追赴御史獄當時所供詩案今已印行所謂烏臺詩案是也靖康丁未歲臺吏隨駕挈眞案至維揚張全眞叅政時爲中丞南渡取而藏之後張丞相德遠爲全眞作墓誌諸子以其半遺德遠充潤筆其半猶在全眞家余嘗借觀皆坡親筆凡有塗改即押字於下而用臺印云云是必大親見眞迹然不言與刋板有異同陳振孫書錄解題載是書十三卷胡仔漁隱叢話所錄則三卷有奇皆與此本不合仔稱其父舜陟靖康間嘗爲臺端臺中子瞻詩案具在因錄得其本視近時所刋行烏臺詩話爲尤詳今節入叢話是仔書所載已爲節本今考叢話諸條不過較此本少一二事其餘則條目皆同則未必仔所見本振孫稱九萬錄東坡下御史獄公案附以初舉發章疏及謫官後表章書啟詩詞此本但冠以章疏而無謫官後表章書啟詩詞則亦非振孫所見本或後人摭拾仔之所錄稍附益之追題朋九萬名以合於振孫之所錄非九萬本書歟
</p>
<div class="section" id="title-9"><h2>
	客杭日記一卷<span class="jiazhu">光祿寺卿陸錫熊家藏本</span>
</h2></div>
<p class="em2">
	元郭畀撰畀字天錫號雲山京口人是編乃其所作日記原本共四册眞蹟在揚州程氏家雍正乙巳厲鶚遊揚州得見之鶚杭人也因手錄其中客杭一册以歸其書自至大戊申九月初一日至次年二月初九日逐日瑣記交遊聞見中頗多請託吏胥之事蓋畀於江浙行省求充學正山長時作也鶚稱其所記白塔以進士題名碑爲基銅鐘有淳熙改元曾覿篆銘爲他書所未載而寺壁一詩與桯史所記康與之題徽宗畫扇詩亦可叅考異同云
</p>
<div class="section" id="title-10"><h2>
	使西域記一卷<span class="jiazhu">編修程晉芳家藏本</span>
</h2></div>
<p class="em2">
	明陳誠撰誠吉水人洪武甲戌進士永樂中官吏部員外郞誠嘗副中使李達使西域諸國所歷哈烈撒馬兒罕等凡十七國述其山川風俗物產撰成此記永樂十一年返命上之明史藝文志載有陳誠西域行程記即此書也末有秀水沈德符跋其所載音譯旣多訛舛且所歷之地不過涉嘉峪關外一二千里而止見聞未廣大都傳述失眞不足徵信
</p>
<div class="section" id="title-11"><h2>
	使交錄十八卷<span class="jiazhu">浙江范懋柱家天一閣藏本</span>
</h2></div>
<p class="em2">
	明錢溥撰溥字原溥華亭人正統己未進士官至南京吏部尚書諡文通是書乃其天順六年爲翰林院侍讀學士時出使安南所作多載贈答詩文而其山川形勢土俗人情乃畧而不詳
</p>
<div class="section" id="title-12"><h2>
	東祀錄一卷<span class="jiazhu">兩淮馬裕家藏本</span>
</h2></div>
<p class="em2">
	明李東陽撰東陽有燕對錄已著錄此錄乃弘治十七年重建闕里廟成東陽奉使往祭裒其途中所作記序銘文奏疏詩章等篇共爲一編而冠以勅文祝詞又以記行志附於後巳載懷麓堂集中此其别行之本也
</p>
<div class="section" id="title-13"><h2>
	七人聯句詩記一卷<span class="jiazhu">江蘇巡撫採進本</span>
</h2></div>
<p class="em2">
	明楊循吉撰循吉有蘇州府纂修識畧已著錄是編乃循吉與王仁甫徐寛陳章王弼侯直趙寛六人會飮聯句因成是記後列六人小傳而以自撰小傳附其後復以會中盛事系之卷末蓋偶然寄興作也所載勝事以六官一隱者爲大奇亦未能免俗矣
</p>
<div class="section" id="title-14"><h2>
	歸田雜識二卷<span class="jiazhu">兩江總督採進本</span>
</h2></div>
<p class="em2">
	明毛紀撰紀有密勿稿已著錄紀於成化丁未通籍嘉靖甲申賜休自以位登台輔全節完名製爲四朝恩遇圖一册凡十有六幀毎幀皆先敘作圖始末而以制詞敕旨具錄左方又闢尋樂軒與二三故老立忘形會軒有記會有約有啟與恩遇圖并刋之分爲上下二卷總題此名云
</p>
<div class="section" id="title-15"><h2>
	歸閒述夢一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明趙璜撰璜字廷實號西峯安福人弘治庚戌進士官至工部尚書諡莊敏事迹具明史本傳是書追述其平生居官事迹卷首載自序一篇詩數首詞皆朴俚然其所述核以史傳不甚相遠與粉飾失眞者差異
</p>
<div class="section" id="title-16"><h2>
	淮封日記一卷<span class="jiazhu">江蘇巡撫採進本</span>
</h2></div>
<p class="em2">
	明陸深撰深有南巡日錄已著錄是編乃其正德七年以編修充册封淮府副使途中所記其紀程至蘇州而止不言所封者爲何人據深子楫所爲年譜乃封淮王於饒州而明史諸王世表淮定王祐棨弘治十八年已襲封至嘉靖三年卒不應正德中始行册禮與深年譜不同莫能詳也記中錄馬中錫撫賊事較史所載尤備可旁資叅攷云
</p>
<div class="section" id="title-17"><h2>
	南遷日記一卷<span class="jiazhu">江蘇巡撫採進本</span>
</h2></div>
<p class="em2">
	明陸深撰嘉靖中深以祭酒侍經筵因爭閣臣改竄講章謫延平府同知是編紀其南行道路所經以舟中日讀漢書故評史之語亦雜載其間
</p>
<div class="section" id="title-18"><h2>
	使西日記二卷<span class="jiazhu">浙江范懋柱家天一閣藏本</span>
</h2></div>
<p class="em2">
	明都穆撰穆有壬午功臣爵賞錄已著錄穆於正德八年奉使册封慶藩壽陽王妃自京師至寧夏因記其道路所經江南通志稱其奉使秦中訪其靈勝形勢故宫遺壤作西使記即此書也於碑碣古蹟載之頗詳然大抵多據見聞罕所考證時雜齊東之語如趙州石橋稱張果騎驢處獲嘉故地稱妲已梳粧臺皆可笑噱惟辨黃粱夢事爲誤傳吕洞賓頗爲典核所記石龍渦金崇慶二年靜難軍節度判官張瑋詩亦爲志金石者所未及云
</p>
<div class="section" id="title-19"><h2>
	斷碑集一卷<span class="jiazhu">編修汪如藻家藏本</span>
</h2></div>
<p class="em2">
	明方豪撰豪字思道開化人正德戊辰進士官至湖廣按察司副使明史文苑傳附載鄭善夫傳中此其知沙河縣事時<span class="jiazhu">案明史載豪由崑山縣知縣遷刑部主事不言嘗知沙河縣蓋偶然失載</span>重立顔眞卿所書宋璟神道碑而記其始末者也是碑在沙河食膳舖宋崇寧中有編修國史會要所檢閲文字范致君者别書一碑易之而舊碑遂不顯正德中豪始求得原石已斷爲二乃錮以鐵而復建之併裒一時題咏及案牘之文以成是集編次冗瑣不出地志之陋體惟其所載眞卿之文與世所傳魯公集頗有異同如集本云嘗夢大鳥銜書𠰍口中而咽之遂來而上石本𠰍作吐來作乘集本云襟懷益爽石本懷作靈集本云年十六七時或讀易曠時不精石本於六字之下讀字上惟缺二字集本云有司特聞石本特作時集本云異而召還石本異字上多一后字集本云吾比欲優游自免石本自免作鄉里集本云不宜與執政通同石本通同作通問集本云玄宗將幸西蜀石本作中宗將幸西京集本云又復遷相州石本無復字集本云東宫有大功宗廟社稷主也石本作春宫有大功主安得異議集本云無敢不蔇石本蔇作畏集本云變以陶瓦石本陶瓦作陶旊集本云燕國公張說者石本無者字集本云尋入爲洛州長史石本作又爲洛州刺史集本云思朂以將軍貴幸泣訴於帝石本幸作達訴作辭集本云改號侍中石本作復兼侍中集本云明年駕幸洛陽石本洛陽作東都集本云馳道險隘行不得前石本作馳道隘稽車騎不得前集本云必若致罪二臣石本無必字集本云以臣言免之石本無言字集本云上嘉而從之石本上作遂集本云母寵子愛石本愛作異集本云恐非正家之道王化所不宜石本無不字集本云上藥異殊石本作殊異集本云躡公而殁石本躡作㒤集本云河西節度行軍司馬石本河西作河南集本云忠孝之盛人倫之綱石本作人倫紀綱集本云功成生讓事軼屠羊石本生作牢集本云畧無交言石本畧作路集本云讜論泱泱石本讜論作右揆一篇之中舛異者凡二十八處皆足以訂傳寫之誤故其書雖不足存而一節之長特爲附著於此以資考證焉
</p>
<div class="section" id="title-20"><h2>
	東觀錄一卷<span class="jiazhu">兩江總督採進本</span>
</h2></div>
<p class="em2">
	明舒芬撰芬有周易箋已著錄此其所著梓溪内集之一也芬於嘉靖二年被召復官道岀濟寧謁闕里孔林修釋菜禮因錄所撰謁廟記及闕里形勝圖夫子宫牆圖又釋菜禮儀士相見禮儀并附問答五章與伍餘福聯句三十韻彚爲一帙
</p>
<div class="section" id="title-21"><h2>
	滇程記一卷<span class="jiazhu">兩淮鹽政採進本</span>
</h2></div>
<p class="em2">
	明楊愼撰愼有檀弓叢訓已著錄此編乃其謫戌永昌時紀程之作其中惟記崇寧寺僧滿空遺像記段思平遺蹟記呌狗山故事諸條可備異聞辨晃州非夜郞一條可資考證其餘不過誌山川表里俗採風謡而己末有附錄一篇則又愼得於醫士張姓以補此書所未及者云
</p>
<div class="section" id="title-22"><h2>
	却金傳一卷<span class="jiazhu">兩淮鹽政採進本</span>
</h2></div>
<p class="em2">
	明王世懋撰世懋字敬美太倉人世貞弟也嘉靖乙未進士官至太常寺少卿明史文苑傳附見其兄世貞傳中是編乃其官福建提學副使時值叅政王懋德病革同僚醵金贈之懋德堅不受及懋德卒同官又括六百金遣使渡海致於家其父良弼亦堅不受世懋高其淸節爲敘始末作此傳又以同時士大夫歌詠附之蓋意以風示貪吏也懋德瓊州文昌人隆慶戊辰由南京刑部郞中出守金華擢江西按察司副使遷福建布政使參政所至皆以廉著云
</p>
<div class="section" id="title-23"><h2>
	南内記一卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人姓名南内即明英宗所居之南城復辟後增置殿宇皆極華麗此記乃嘉靖庚子所作敘列規制頗備與彭時可齋筆記朱國禎湧幢小品所載互有詳畧書末自稱韋布之士蓋以布衣遊京師從太常卿李開先等入觀而私錄之者朱彝尊日下舊聞失採殆偶未見也
</p>
<div class="section" id="title-24"><h2>
	奇遊漫記四卷<span class="jiazhu">浙江汪啟淑家藏本</span>
</h2></div>
<p class="em2">
	明董傳策撰傳策有奏疏輯畧已著錄此書之作則其疏劾嚴嵩爲所搆陷謫戍南寧時也一卷曰出戍道經二卷曰楚南結攬乃自京赴粤經行之地三卷曰粤徼征次四卷曰行役載途則在粤時所遊歷其稱奇遊者蓋取蘇軾謫儋耳渡海詩老死南荒吾不恨兹遊奇絶冠平生語也末附方瑜南寧靑山記吳時來混混亭記陳大綸洞虛亭記三首亦其在粤所居也
</p>
<div class="section" id="title-25"><h2>
	西遷注一卷<span class="jiazhu">兩淮鹽政採進本</span>
</h2></div>
<p class="em2">
	明張鳴鳳撰鳴鳳字羽王豐城人嘉靖壬子舉人官桂林府通判此編乃鳴鳳謫官利州時自京赴蜀復自蜀還京記其道路所見名勝古跡於碑誌多載全文頗裨考証前有自序後有其子揆跋稱其在道不挈書自隨但直寫所記憶故徵引亦多牴牾如以良鄉料石岡爲遼石岡之類是也
</p>
<div class="section" id="title-26"><h2>
	歷仕錄一卷<span class="jiazhu">山東巡撫採進本</span>
</h2></div>
<p class="em2">
	明王之垣撰之垣號見峯山東新城人嘉靖壬戌進士是編自記其歷官行事自荆州府推官歷御史給事中太僕寺少卿鴻臚卿順天府尹湖廣巡撫至戶部左侍郞止後附錄二條又紀友紀夢紀異各一條之垣即劾誅何心隱者是編詳紀其事萬曆中御史趙崇善論其殺心隱爲媚張居正故其曾孫士禎雜著中屢辨之是編之成亦惟爭此事云
</p>
<div class="section" id="title-27"><h2>
	黃粱遺蹟志一卷<span class="jiazhu">兩淮馬裕家藏本</span>
</h2></div>
<p class="em2">
	明楊四知撰據太學題名碑明有兩楊四知其一萬曆甲戌進士祥符人其一崇禎戊辰進士六安人此書題巡按直隸御史開封楊四知則萬曆中人也黃粱遺蹟已詳唐沈旣濟枕中記四知復增以明人序記數篇元明詩數十首次成是書殊寥寥無可採錄蓋當時書帕本耳
</p>
<div class="section" id="title-28"><h2>
	恩命世錄十卷<span class="jiazhu">浙江巡撫採進本</span>
</h2></div>
<p class="em2">
	明張國祥編國祥於萬曆丁丑襲爵爲五十代天師因彚輯明太祖以來至神宗二十五年誥勅以時代次序彚爲此書而以四十二代天師勸進太祖箋附焉蓋其家乘也
</p>
<div class="section" id="title-29"><h2>
	饑民圖說一卷<span class="jiazhu">江西巡撫採進本</span>
</h2></div>
<p class="em2">
	明楊東明撰東明有靑瑣藎言已著錄是編乃萬曆中東明官刑科右給事中時所上明史王紀傳稱東明上河南饑民圖即指此也凡十四圖前十三圖備繪流民之狀各繫以說皆以俚語紀實事蓋取其易明末一圖乃東明拜疏之像疑爲其後人所加然圖末亦有一跋稱這望闕叩頭的就是刑科右給事中小臣楊東明云云則亦原本所有殆以神宗宴安深宫無由知外廷之迫切故併繪此窘急入告之形歟首冠以奏疏批答及戶部議賑疏併兩宫出内帑百官捐俸之諭蓋是時神宗猶未全不事事也此圖本以告君原不必鋟板行世涉於居功近名觀卷末有男春育春融刋及六世孫榴重刋字知其子孫表章先人非東明所自爲矣
</p>
<div class="section" id="title-30"><h2>
	視履類編二卷<span class="jiazhu">浙江巡撫採進本</span>
</h2></div>
<p class="em2">
	明李同芳撰同芳字濟美號晴原崑山人萬曆庚辰進士官至山東巡撫是編自錄其生平善蹟凡四十門皆以佳名標目自古以來自作傳者有之大抵敘述閱歷始末耳至於著一書以自譽則自有文籍未之前聞也
</p>
<div class="section" id="title-31"><h2>
	宫省賢聲錄四卷<span class="jiazhu">兩淮馬裕家藏本</span>
</h2></div>
<p class="em2">
	明高曰化撰曰化澄海人萬曆中官楚府右長史是書以楚府承奉嵫陽郭倫事楚王華奎佐理有功因紀其前後乞休挽留之事凡啟請文牒及時人稱頌之作並錄之華奎以非楚恭王子爲宗人所訐郭正域力主其事内外交訌者數年始定其眞僞迄不能明是書體例猥雜所言倫佐理之功亦未可盡信
</p>
<div class="section" id="title-32"><h2>
	繡斧西征錄一卷<span class="jiazhu">兩江總督採進本</span>
</h2></div>
<p class="em2">
	明何鏷編鏷泰興人萬曆戊子舉人是編載其祖何棐正德間以御史監軍征蜀寇鄢本恕藍廷瑞之事所錄皆序記贈詠之類開卷即題第十二卷第二十二頁其標目則題泰興何氏家乘中間又題曰西征捷音西征圖詠名目紛然蓋本刻於家乘中此乃析出半卷别行耳
</p>
<div class="section" id="title-33"><h2>
	禮白岳記一卷<span class="jiazhu">禮部尚書曹秀先家藏本</span>
</h2></div>
<p class="em2">
	明李日華撰日華有梅墟先生别錄已著錄是書自紀其萬曆庚戌禮神白岳之事卷末又題曰蓬櫳夜話殆是書有二名耶
</p>
<div class="section" id="title-34"><h2>
	璽召錄一卷<span class="jiazhu">禮部尚書曹秀先家藏本</span>
</h2></div>
<p class="em2">
	明李日華撰自記其天啟乙丑召爲尚寶司司丞赴京途中所經始二月二十四日終四月十五日畧仿吳船錄入蜀記之例而寥寥無所記載
</p>
<div class="section" id="title-35"><h2>
	兩宫鼎建記二卷<span class="jiazhu">編修程晉芳家藏本</span>
</h2></div>
<p class="em2">
	明賀仲軾撰仲軾字敬養獲嘉人萬曆庚戌進士初萬曆二十四年建乾淸坤寧兩宫仲軾父工部營繕司郞中賀盛瑞董役後京察坐冒銷工料罷官仲軾因詳述其綜覈節省之數作此書以鳴父冤下卷並附以歷年所修諸工末錄盛瑞京察辨冤疏陳繼儒嘗刻入普秘笈中改題曰冬官記事而佚其辨冤疏一篇此本爲朱彝尊曝書亭所鈔猶完帙也
</p>
<div class="section" id="title-36"><h2>
	北行日譜一卷<span class="jiazhu">兩淮鹽政採進本</span>
</h2></div>
<p class="em2">
	明朱祖文撰祖文字完夫自號三復居士長洲人都督先之孫少負氣節與周順昌善順昌以閹禍被逮祖文間行詣都爲納饘粥湯藥及徵贓令急又爲之奔走稱貸順昌櫬歸祖文哀痛發病死後人以配食順昌祠明史亦附載順昌傳中此書乃其北行時所記其子壽陽所刻也
</p>
<div class="section" id="title-37"><h2>
	鑒勞錄一卷<span class="jiazhu">山西巡撫採進本</span>
</h2></div>
<p class="em2">
	明孫傳庭撰傳庭字伯雅<span class="jiazhu">小說或書其名爲傅庭字之誤也</span>代州鎭武衛人萬曆乙未進士官至兵部尚書督師征流寇没於南陽之戰事蹟具明史本傳傳庭自崇禎九年三月受命撫秦至十一年十二月其間攘寇淸屯自以爲所有勞績無不仰邀帝鑒隨時紀錄積以成帙因題曰鑒勞錄卷前後俱有傳庭自識語知當時業經付梓今惟存抄本耳傳庭以功高叢忌數爲樞部督過雖朝命賜褒廢格不行卒以蜚語被逮觀於是編可以見明政之不綱矣
</p>
<div class="section" id="title-38"><h2>
	定變錄六卷<span class="jiazhu">浙江鄭大節家藏本</span>
</h2></div>
<p class="em2">
	明許徽編凡六種皆副都御史銅梁張佳胤事跡也滑縣擒盜記一卷黎陽盧柟撰靖皖紀事一卷雲間莫如忠撰宣撫降罰記一卷太原王道行撰定浙二亂志一卷吳郡王世貞撰浙鎭民變傳一卷姑蘇錢有威撰浙鎭兵變始末一卷山陰鄭舜民撰其中關於浙江者三徽浙人也故序而彚梓焉
</p>
<div class="section" id="title-39"><h2>
	南征紀畧二卷<span class="jiazhu">編修勵守謙家藏本</span>
</h2></div>
<p class="em2">
	國朝孫廷銓撰廷銓字伯度又字次道益都人前明崇禎庚辰進士入國朝官至大學士諡文定順治辛卯廷銓奉使祭告禹陵及南海此乃其紀程之書上卷自出都至杭州下卷自杭州至會稽迄祀南海而止其間遊覽古蹟多因以追論史事同時酬贈諸詩亦並載其間
</p>
<div class="section" id="title-40"><h2>
	李贅一卷<span class="jiazhu">兩江總督採進本</span>
</h2></div>
<p class="em2">
	國朝胡文學撰文學有疏稿已著錄是編乃其爲眞定推官日自敘其政績十八事推官稱司李故題曰李贅每事多先舉古人遺跡一二條而後自敘使若先後嫓美者縱言不盡誣亦頗嫌於自譽也
</p>
<div class="section" id="title-41"><h2>
	蜀道驛程記二卷<span class="jiazhu">内府藏本</span>
</h2></div>
<p class="em2">
	國朝王士禎撰士禎有古懽錄已著錄康熙壬子士禎爲四川鄉試正考官記其來往所經上卷自京至成都下卷自成都至河南新鄉縣止蓋士禎是年於新鄉聞訃旋里未及還京故也中多辨證古事較士禎他行記頗爲精核蓋他行記一時筆錄此則越二十年至康熙辛未始補成之檢閱修改歷時旣久考訂自爲詳密耳
</p>
<div class="section" id="title-42"><h2>
	南來志一卷<span class="jiazhu">内府藏本</span>
</h2></div>
<p class="em2">
	國朝王士禎撰是書乃康熙甲子士禎官少詹事時奉使祭告南海記其驛程所經全仿范成大吳船錄體所載自京師至廣州而止故曰南來
</p>
<div class="section" id="title-43"><h2>
	北歸志一卷<span class="jiazhu">内府藏本</span>
</h2></div>
<p class="em2">
	國朝王士禎撰是書乃士禎於康熙乙丑二月至廣州四月初一日始還記其歸途所經至六月十六日至其家新城而止是時其父與敕猶在以便途歸省也所記山水名勝較南來志爲詳蓋使事巳竣沿途得以遊覽云
</p>
<div class="section" id="title-44"><h2>
	秦蜀驛程後記二卷<span class="jiazhu">内府藏本</span>
</h2></div>
<p class="em2">
	國朝王士禎撰康熙丙子士禎以戶部左侍郞奉使祭告西岳西鎭江瀆續記其往返所經爲此書上卷自京至華陰迂道至汧陽吳山所謂西鎭也由汧陽乃至成都下卷自成都至其家新城止
</p>
<div class="section" id="title-45"><h2>
	粤遊日記一卷<span class="jiazhu">山東巡撫採進本</span>
</h2></div>
<p class="em2">
	國朝王鉞撰鉞號任庵諸城人順治己亥進士官廣東西寧縣知縣是編爲其世德堂遺書之第二種記其自家赴西寧任時途中所經始於康熙己酉正月二十四日終於四月初八日仿陸游入蜀記之體按日記載敘述頗簡潔而無所考證
</p>
<div class="section" id="title-46"><h2>
	使琉球記一卷<span class="jiazhu">大學士英廉購進本</span>
</h2></div>
<p class="em2">
	國朝張學禮撰學禮字立庵鑲藍旗漢軍官至廣西道監察御史是編乃康熙元年學禮以兵科副理事官與行人司行人王垓奉使册封琉球國王時所記前敘請封遣使始末及往來道路之險後爲中山紀畧則載其土風也是時琉球國王尚質繳故明勅印舉國内附故學禮等有是役蓋國家遣使東瀛此爲始事云
</p>
<div class="section" id="title-47"><h2>
	治禾紀畧五卷<span class="jiazhu">内府藏本</span>
</h2></div>
<p class="em2">
	國朝盧崇興撰崇興字斗瞻廣寧人康熙二年官嘉興府知府尋遷台州巡道因輯其在郡文移條約讞語及禾民籲留狀牒合爲此編
</p>
<div class="section" id="title-48"><h2>
	粤西偶記一卷<span class="jiazhu">大學士英廉購進本</span>
</h2></div>
<p class="em2">
	國朝陸祚蕃撰祚蕃字武園平湖人康熙癸丑進士官至貴州貴東道是編多述其督學廣西時道路險阻之苦及爲守土有司所不禮事大扺皆瑣屑細故不足紀載者也
</p>
<div class="section" id="title-49"><h2>
	海岱日記一卷<span class="jiazhu">直隸總督採進本</span>
</h2></div>
<p class="em2">
	國朝張榕端撰榕端字樸園磁州人康熙丙辰進士官至内閣學士兼禮部侍郞是編乃康熙丙子榕端奉命祭告所作以是年正月出都登泰山歷東鎭沂山東海往返凡四閱月逐日記其道路所見附以詩歌於山川古蹟無所考證而工於點綴景物敘致時有可觀其詩則已刋入寶嗇堂集此爲複出矣
</p>
<div class="section" id="title-50"><h2>
	何御史孝子祠主復位錄一卷<span class="jiazhu">浙江巡撫採進本</span>
</h2></div>
<p class="em2">
	國朝毛奇齡撰奇齡有仲氏易已著錄初蕭山有德惠祠祀宋縣令楊時以報開湘湖之功明尚書魏驥以修築有勞亦附祀於祠後御史何舜賓以淸釐侵佔被禍其子兢殺身以復讐亦並得祔祀歲久祠圯併僑祀於門廡下迫修祠之後楊魏二主入祠而何氏父子主未入奇齡建議復舊章魏氏子孫遂與奇齡互愬於官此其案牘訟牒奇齡錄而存之者也
</p>
<div class="section" id="title-51"><h2>
	滇行日記二卷<span class="jiazhu">通行本</span>
</h2></div>
<p class="em2">
	國朝李澄中撰澄中字渭淸號漁村又號𩂥田諸城人原籍成都康熙己未召試博學鴻詞官至翰林院侍讀是編乃康熙庚午澄中典試雲南時途中所記凡八十有四日於山川風土古蹟故實無不詳載而考証之處差少殆行篋無書之故耶
</p>
<div class="section" id="title-52"><h2>
	塞程别記一卷<span class="jiazhu">通行本</span>
</h2></div>
<p class="em2">
	國朝余寀撰寀字同野山陰人其書記自京出古北口至喀爾倫一千五百餘里其時道路初開未能有所攷証僅述風土氣候山川草木之屬而已
</p>
<div class="section" id="title-53"><h2>
	塞北小抄一卷<span class="jiazhu">大學士英廉購進本</span>
</h2></div>
<p class="em2">
	國朝高士奇撰士奇有春秋地名考畧已著錄是書乃康熙癸亥六月癸未士奇扈從聖駕北巡會士奇遘疾行至鞍匠屯而返記其途中恩遇及往來所經以成是編自鞍匠屯以後駐蹕之地仍按日恭載至閠六月丁酉回鑾宣示塞外所得盤羊夜光木諸事亦並錄焉自序稱奉職七年巡幸所至各有紀錄次第成編而上所諮詢以及恩遇之隆則愼而不書偶檢明金幼孜北征錄見其凡有賜予纎悉必載亦不忘君恩之意故是編載錫賚顧問比他記特爲詳悉至所考塞外古跡以今核之多不甚確如以喇嘛洞爲卧如來館之類尤涉附會蓋身所未經而僅據明以前人之典籍宜其依稀影響爾
</p>
<div class="section" id="title-54"><h2>
	滇遊記一卷附記一卷<span class="jiazhu">兵部侍郞紀昀家藏本</span>
</h2></div>
<p class="em2">
	國朝畢曰澪撰曰澪字秋岐益都人康熙中由貢生官任縣知縣是編乃曰澪父忠谷官雲南布政司參議曰澪省親時所作按日記載道路見聞及旅中雜事自三月十六日起至十月十一日止而序文及卷首俱不詳其爲何年殊嫌疎漏考曰澪所作蒼洱小記有孫寶文題詞其序稱丙子臘日曰澪邀飮欲讀滇記云云則作於康熙丙子以前也其附記一卷則途中所見土風不可分繫某日者故總錄於末云
</p>
<div class="section" id="title-55"><h2>
	滇行紀程一卷續抄一卷東還紀程一卷續抄一卷<span class="jiazhu">大學士英廉購進本</span>
</h2></div>
<p class="em2">
	國朝許纘曾撰纘曾字孝修號鶴沙華亭人順治己丑進士官至雲南按察使滇行紀程其赴雲南時所作東還紀程則自雲南歸途所作皆述所見山川古蹟物產土風大抵志乘所有也
</p>
<div class="section" id="title-56"><h2>
	南征紀程一卷<span class="jiazhu">編修勵守謙家藏本</span>
</h2></div>
<p class="em2">
	國朝黃叔璥撰叔璥號玉圃大興人康熙己丑進士官至常鎭揚通道是編乃其爲監察御史時巡視臺灣自京師至閩所記始於康熙後壬寅正月而迄於是年六月分日紀載
</p>
<div class="section" id="title-57"><h2>
	鹿洲公案二卷<span class="jiazhu">江西巡撫採進本</span>
</h2></div>
<p class="em2">
	國朝藍鼎元撰鼎元有平臺紀畧已著錄此其知普寧縣時所讞諸案自敘其推鞫始末爲二十四篇
</p>
<div class="section" id="title-58"><h2>
	念貽賸紀一卷<span class="jiazhu">侍講劉亨地家藏本</span>
</h2></div>
<p class="em2">
	國朝周宣智編宣智自號鏡亭老人長沙人初張獻忠躪湖廣時宣智曾祖繼聖聚鄉勇自守獻忠招授僞官繼聖不從刼繫其母馬氏妻吳氏及其弟繼珩妻陳氏繼隨妻項氏以脅之馬氏及三婦皆罵賊死繼聖亦被斷腕後潛逃以免卒伺隙破賊復讐湖廣總督何騰蛟上其功授敎授事載湖廣通志中乾隆壬午宣智裒其行狀墓銘之類共爲一編而以繼聖遺詩十二首附焉
</p>
<div class="section" id="title-59"><h2>
	東遊紀畧二卷<span class="jiazhu">鴻臚寺少卿曹學閔家藏本</span>
</h2></div>
<p class="em2">
	國朝張體乾撰體乾字確齋浮山人官刑部郞中是編乃其家居時自山西河南東游泰山往來紀行之作逐日記載見聞於古蹟頗有考訂途中吟詠二百餘首亦即附於逐日之後其詩規仿白陸時亦具體
</p>
<p class="em2">
	右傳記類雜錄之屬五十八部一百十三卷皆附存目
</p>
<div class="section" id="title-60"><h2>
	安祿山事蹟三卷<span class="jiazhu">兩淮鹽政採進本</span>
</h2></div>
<p class="em2">
	唐姚汝能撰汝能始末未詳陳振孫書錄解題稱其官華陰縣尉未詳里居則宋時已無可考矣是書上卷序祿山始生至元宗寵遇起長安三年盡天寶十二載事中卷序天寶十三四載祿山搆亂事下卷序祿山僭號被殺並安慶緒史思明史朝義事下盡寶應元年記述頗詳世所傳祿山櫻桃詩即出此書葉夢得避暑錄話嘗摭以爲笑其瑣雜可知矣
</p>
<div class="section" id="title-61"><h2>
	張邦昌事畧一卷<span class="jiazhu">編修程晉芳家藏本</span>
</h2></div>
<p class="em2">
	舊本題宋王稱撰核其文即東都事畧僭僞傳也摘其一卷别立名目又改王偁爲王稱可謂愈僞愈拙曹溶收之學海類編蓋偶未考也
</p>
<div class="section" id="title-62"><h2>
	僞豫傳一卷<span class="jiazhu">兩淮鹽政採進本</span>
</h2></div>
<p class="em2">
	宋楊克弼撰述劉豫降金僭號始末其序稱以豫逆臣不當稱僞齊故削其國號而名稱之以示貶也傳中載豫阜昌八年遣宣義郞楊克弼乞師大金克弼他辭乃改差韓元美是克弼亦嘗仕豫豫廢後乃復歸宋耳陳振孫書錄解題作逆臣劉豫傳楊堯弼楊載等撰與此本不同克堯字形相近未知孰是也
</p>
<div class="section" id="title-63"><h2>
	徐海本末一卷<span class="jiazhu">戶部尚書王際華家藏本</span>
</h2></div>
<p class="em2">
	明茅坤撰坤字順甫歸安人嘉靖戊戌進士官至大名兵備副使事蹟具明史文苑傳坤好談兵罷官後值倭事方急嘗爲胡宗憲招入幕與共籌兵計此編乃紀宗憲誘誅寇首徐海之事皆所親見故敘述特詳與史所載亦多相合袁褧以此書與汪直傳合刻入金聲玉振集中題曰海寇後編今析出各著於錄焉
</p>
<div class="section" id="title-64"><h2>
	汪直傳一卷<span class="jiazhu">戶部尚書王際華家藏本</span>
</h2></div>
<p class="em2">
	不著撰人名氏記嘉靖中汪直引倭入寇海上及總督胡宗憲以計誘殺直事所以歸功於宗憲者甚至或其幕客所爲也
</p>
<div class="section" id="title-65"><h2>
	劉豫事迹一卷<span class="jiazhu">兩淮鹽政採進本</span>
</h2></div>
<p class="em2">
	國朝曹溶撰溶有崇禎五十宰相傳已著錄是書本楊克弼僞豫傳又雜採他書附益之視原傳所述較詳
</p>
<p class="em2">
	右傳記類别錄之屬六部八卷皆附存目
</p>
<p class="margin2">
	案以上皆逆亂之人自爲一傳者命曰别錄示不與諸傳比也其割據僭竊之雄别附載記征討削平之事别入雜史均不與此同科
</p> 



</div></body></html>