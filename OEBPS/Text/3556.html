<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百四十一·子部五十一（小說家類二）</title></head><body><div id="text">

<p>
<strong>欽定四庫全書總目卷一百四十一</strong>
</p>
<div class="section" id="title-0"><h1>
	子部五十一
</h1><hr/></div>
<div class="section" id="title-1"><h2>
	小說家類二
</h2></div>
<div class="section" id="title-2"><h2>
	東軒筆錄十五卷<span class="jiazhu">内府藏本</span>
</h2></div>
<p class="em2">
	宋魏泰撰泰字道輔襄陽人曾布之婦弟也桐江詩話載其試院中因上請忿爭毆主文幾死坐是不得取應潘子眞詩話稱其博極羣書尤能談朝野可喜事王銍跋范仲尹墓誌稱其場屋不得志喜僞作他人著書如志怪集括異志倦遊錄盡假名武人張師正又不能自抑作東軒筆錄用私喜怒誣衊前人最後作碧雲騢假作梅堯臣毁及范仲淹晁公武讀書志稱其元祐中記少時所聞成此書是非多不可信心喜章惇數稱其長則大槩巳可見又摘王曾登甲科劉翬爲翰林學士相戲事嵗月差舛相去幾二十年則泰是書宋人無不詆諆之而流傳至今則以其書自報復恩怨以外所記雜事亦多可採故也
</p>
<div class="section" id="title-3"><h2>
	泊宅編三卷<span class="jiazhu">内府藏本</span>
</h2></div>
<p class="em2">
	宋方勺撰勺有靑溪冦軌已著錄勺家本婺州後徙居湖州之西溪湖有張志和泊舟處後人以志和有泛宅浮家之語謂之泊宅村勺寓其間因自號泊宅村翁是編蓋即是時所作也宋史藝文志載勺泊宅編十卷此本僅三卷乃商維濬載入稗海者明人傳刻古書每多臆爲竄亂今無别本可校不知其爲原帙否矣所載皆元祐迄政和間朝野舊事於王安石張商英輩皆有不滿之詞蓋亦公論至宗澤乃其鄉里而徽宗時功名未盛故勺頗譏其好殺則是非未必盡允又袁文甕牖閒評據欽宗實錄知欽宗即位之日王黼入賀巳勅閤門使勿納即貶崇信軍節度使賜死於路而勺乃記其有從幸龍德宫獻詩識者指以爲讖事則記載亦或失實然其間遺聞軼事摭拾甚多亦考古者所不廢書中間有附注如教授誤據建板坤爲金一條言不欲顯其姓名而條下注曰姚祐尚書也又秦觀贈妓陶心詞一條條下注曰此乃誤記東坡詞云云皆似非勺之自注然詳其詞氣當亦宋人筆也
</p>
<div class="section" id="title-4"><h2>
	珍席放談二卷<span class="jiazhu">永樂大典本</span>
</h2></div>
<p class="em2">
	宋高晦叟撰晦叟仕履無可考所紀上自太祖下及哲宗時事則崇寧以後人也是書宋史藝文志不著錄惟文淵閣書目載有一冊世無傳本今散見於永樂大典者尚可裒緝成編謹採集排綴釐爲上下二卷書中於朝廷典章制度沿革損益及士大夫言行可爲法鑒者隨所聞見分條錄載如王旦之友悌吕夷簡之識度富弼之避嫌韓琦之折佞其事皆本傳所未詳可補史文之闕特間加評論是非軒輊徃徃不能持平又當王氏學術盛行之時於安石多曲加迴䕶頗乖公議然一代掌故猶藉以考見大凡所謂識小之流於史學固不無裨助也
</p>
<div class="section" id="title-5"><h2>
	鐵圍山叢談六卷<span class="jiazhu">浙江鮑士恭家藏本</span>
</h2></div>
<p class="em2">
	宋蔡絛撰絛字約之自號百衲居士興化仙遊人蔡京之季子也官至徽猷閣待制京敗流白州以死宋史附載京傳末稱宣和六年京再起領三省目昏眊不能視事悉决於絛凡京所判皆絛爲之且代京入奏由是恣爲姦利竊弄威柄宰臣白時中李邦彦惟奉行文書其罪蓋與京等曾敏行獨醒雜志則載絛作西淸詩話多稱引蘇黃諸人竟以崇尚元祐之學爲言者論列蓋雖盗權怙勢而知博風雅之名者陳振孫書錄解題稱西淸詩話乃絛使其客爲之殆以蔡攸領袖書局懵不知學爲物論所不歸故疑絛所著作亦出假手然此書作於竄逐之後黨與解散誰與捉乃而叙述舊聞具有文采則謂之驕恣紈袴則可不能謂之不知書也書中稱高宗爲今上謝石相字一條稱中原傾覆後二十一年爲紹興十七年徽宗買茴香一條稱中興嵗戊辰爲紹興十八年又趙鼎亦卒於紹興十七年而此書記鼎卒後王趯坐調䕶鼎被劾罷官過白州見絛之事是南渡後二十餘年尚謫居無恙亦可云倖逃顯戮矣絛所作北征紀實二卷述伐燕之事陳振孫謂其歸罪童贯蔡攸爲蔡京文飾此書所叙京事亦往往如是如史稱京患言者議已作御筆密進丐徽宗親書以降絛則稱政和三四年上自攬權綱政歸九重皆以御筆從事史稱京由童貫以進又稱宦官宫妾合詞譽京絛則稱京力遏宦官遏之不得更反折角史稱范袓禹劉安世皆因京遠竄絛則謂京欲援復安世及陳瓘而不能巳則與祖禹子温最相契其巧爲彌縫大抵類此惟於其兄攸無恕詞蓋以攸嘗劾絛又請京殺絛故也至於元祐黨籍不置一語詞氣之間頗與其父異趣於三蘇尤極意推崇而丁仙現一條乃深詆王安石新法則仍其西淸詩話之旨也他如述九璽之源流元圭之形製九鼎之鑄造三館之建置大晟樂之宫律及徽宗五改年號之義公主初改帝嬴後改帝姬之故宣和書譜畫譜博古圖之緣起記所目覩皆較他書爲詳核以及辨禁中無六更之例宫花有三等之别俗諺包彈之始粤人雞卜之法諸葛氏筆張滋墨米芾研山大觀端研玻璃母龍涎香薔薇水沈水香合浦珠鎭庫帶藕絲燈百衲琴建溪茶姚黃花諸條皆足以資考證廣異聞又如陳師道後山詩話稱蘇軾詞如教坊雷大使舞諸家引爲故實而不知雷爲何人觀此書乃知爲雷中慶宣和中以善舞隸教坊三經新義宋人皆稱王安石觀此書乃知惟周禮爲安石親筆詩書二經實出王雱又徽宗繪事世稱絶藝觀此書乃知皆畫院供奉代爲染寫非眞自作尤厯來賞鑒家所未言其人雖不足道以其書論之亦說部中之佳本矣文獻通考作五卷此本實六卷或通考爲傳寫之誤歟
</p>
<div class="section" id="title-6"><h2>
	國老談苑一卷<span class="jiazhu">浙江鮑士恭家藏本</span>
</h2></div>
<p class="em2">
	舊本題夷門隱叟王君玉撰考陳振孫書錄解題宋史藝文志作國老閒談卷數與此相合而注稱夷門君玉撰不著其姓然則此名後人所改王字亦後人所增也是編所紀乃宋太祖太宗眞宗三朝雜事於當時士大夫頗有所毁譽尤推重田錫而貶斥陶穀其餘如馮拯諸人俱不免於微詞雖間或抑揚過情而大致猶據實可信如范質不受賂遺竇儀議今皇帝開封尹署勅趙普請從征上黨曹彬平蜀回囊中惟圖書諸條宋史皆採入本傳中他亦多敘述詳贍足與史文相叅攷惟記太祖淸流關之戰謂臨陣親斬僞驍將皇甫暉不知暉兵敗見擒送壽州行在周世宗尚賜以金帶鞍馬因創甚不肯治而死並非戮之陣前又謂是時環滁僧寺皆鳴鐘遂爲定制案滁人一日五時鳴鐘乃後人感暉之義以資追薦亦非爲太祖則戰而起此則傳聞之訛異未可槪從至謂太宗嚮用老成冦準欲求速進遂餌地黃蘆菔以求白髪恐準亦未必至是也
</p>
<div class="section" id="title-7"><h2>
	道山淸話一卷<span class="jiazhu">内府藏本</span>
</h2></div>
<p class="em2">
	不著撰人名氏說郛摘其數條刻之題曰宋王暐案書末有暐跋語云先大父國史在館閣最久多識前輩嘗以聞見著館祕錄曝書記并此書爲三仍嵗兵火散失不存近方得此書於南豐曾仲存家因手抄藏示子孫後題建炎四年庚戌孫朝奉大夫主管亳州明道宫賜紫金魚袋暐書則撰此書者乃暐之祖非暐也周煇淸波雜志稱成都富春坊火詩乃洛中名德之後號道山公子者所作亦不言其姓氏書中記元祐五年其父爲賀遼國正旦使論范純仁吕公著事歸奏哲宗哲宗命寄書純仁後純仁再相哲宗問曾見李某書否則撰此書者李姓非王姓也然攷李燾通鑑長編是年八月庚戌命吏部郎中蘇注戶部郎中劉昱爲正旦使供備庫使郭宗顏西京左藏庫副使畢可濟副之後郭宗顏病改遣西頭供奉官閤門陸孝立無李姓者在其間而所稱去年范純仁出守潁昌吕公著卒於位事攷二人本傳實均在元祐四年則五年字又不誤不審其何故也或蘇字劉字傳寫訛爲李歟所記終於崇寧五年則成書當在徽宗時書中頗詆王安石之姦於伊川程子及劉摯亦不甚滿惟記蘇黃晁張交際議論特詳其爲蜀黨中人固灼然可見矣其書皆記當代雜事王士禎居易錄嘗譏其誤以兩張先爲一今攷歐陽修集張子野墓誌銘蘇軾集張子野詩集跋及定風波引士禎之說信然又所記陳彭年對眞宗墨智墨允出春秋少陽事稱上令秘閣取此書旣至彭年令於第幾板尋檢果得之云云其說頗誣案春秋少陽篇隋唐志已不著錄彭年安得見之宋秘閣又何自有之今攷皇侃論語疏陸德明經典釋文刑昺論語疏皆引春秋少陽此條其時尚未有昺疏彭年所舉非陸氏書則皇氏書耳是則傳聞者失實此書因而誤載也
</p>
<div class="section" id="title-8"><h2>
	墨客揮犀十卷<span class="jiazhu">内閣學士紀昀家藏本</span>
</h2></div>
<p class="em2">
	宋彭乘撰案北宋有兩彭乘一爲華陽人眞宗時進士官至翰林學士宋史有傳其作此書者則筠州高安人史不載其仕履故始末無可攷見書中稱嘗爲中書檢正又稱至和中赴任邕州而不言其爲何官又自稱嘗至儋耳其所議論大抵推重蘇黃疑亦蜀黨中人也陳振孫書錄解題載此書十卷續十卷稱不知撰人名氏今本爲商維濬刻入稗海者卷首直題彭乘姓名蓋以書中所自稱名爲据而止有十卷則已佚其續集矣書中如陳瑩中言後苑牧豭㹠潘大臨作滿城風雨近重陽詩彭淵材遊興國寺諸條惠洪所作冷齋夜話亦載之皆全同其文不易一字惠洪本高安彭氏子與乘同族同時不應顯相蹈襲若此又如魏舒詣野店張華博物傳融有三子諸條皆全錄晉書北魏書原文別無攷證亦不相類疑原本殘缺後人又有所竄入然於宋代遺聞軼事以及詩話文評徵引詳洽存之亦頗資叅攷焉
</p>
<div class="section" id="title-9"><h2>
	唐語林八卷<span class="jiazhu">永樂大典本</span>
</h2></div>
<p class="em2">
	宋王讜撰陳振孫書錄解題云長安王讜正甫以唐小說五十家倣世說分三十五門又益十七門爲五十二門晁公武郡齋讀書志云未詳撰人效世說體分門記唐世名言新增嗜好等十七門餘皆仍舊馬端臨經籍攷引陳氏之言入小說家又引晁氏之言入雜家兩門互見實一書也惟陳氏作八卷晁氏作十卷其數不合然陳氏又云館閣書目十一卷闕記事以下十五門另一本亦止八卷而門目皆不闕蓋傳寫分併故兩本不同耳讜之名不見史傳攷書中裴佶一條佶字空格注云御名宋惟徽宗諱佶則讜爲崇寧大觀間人矣是書雖倣世說而所紀典章故實嘉言懿行多與正史相發明視劉義慶之專尚淸談者不同且所采諸書存者巳少其裒集之功尤不可没明以來刊本久佚故明謝肇淛五襍俎引楊愼語謂語林罕傳人亦鮮知惟武英殿書庫所藏有明嘉靖初桐城齊之鸞所刻殘本分爲上下二卷自德行至賢媛止十八門前有之鸞自序稱所得非善本其字畫漫漶篇次錯亂幾不可讀今以永樂大典所載參互校訂刪其重複增多四百餘條又得原序目一篇載所采書名及門類總目當日體例尚可考見其梗槪惟是永樂大典各條散於逐韻之下其本來門目難以臆求謹略以時代爲次補於刻本之後無時代者又後之共爲四卷又刻本上下二卷篇頁過繁今每卷各析爲二仍爲八卷以還其舊此書久無校本訛脫甚衆文義往往難通謹取新舊唐書及諸家說部一一詳爲勘正其必不可知者則姑仍原本庶不失闕疑之義焉
</p>
<div class="section" id="title-10"><h2>
	楓窻小牘二卷<span class="jiazhu">内府藏本</span>
</h2></div>
<p class="em2">
	不著撰人名氏前有明海鹽姚士粦序以書中所載先三老一條證以洪适隸釋袁良碑知其姓袁又有少長大梁及僑寓臨安語可知其鄉貫其名則終莫得詳查愼行註蘇軾來鶴亭詩引爲袁褧未詳何據褧實明人疑愼行誤也上卷記見崇寧間作大髩方額下卷言嘉泰二年月食事即以崇寧末年而計亦相距九十七年舊本題百歲老人不誣也所記多汴京故事如艮嶽京城河渠官闕戶口之類多可與史傳相叅其是非亦皆平允惟洪芻以根括金銀之日勢刼内人徵歌佐酒其罪不可勝誅長流海島宋法巳爲寛縱此乃力辨其無辜則紕謬之甚不足徵據矣
</p>
<div class="section" id="title-11"><h2>
	南窻記談一卷<span class="jiazhu">編修程晉芳家藏本</span>
</h2></div>
<p class="em2">
	不著撰人名氏多記北宋盛時事淳熙中袁文作甕牖閒評巳引其書則作於孝宗以前而中有葉夢得問章惇濟一條又有近傅崧卿給事餽氷云云夢得爲紹聖四年進士高宗時終於知福州崧卿爲政和五年進士高宗時終於中書舍人給事中則是書當在南北宋間也中載葉景修述延祐戊午開元宮立虞集碑一條乃元仁宗五年事殊不可解檢核別本此條獨低二格書之乃知上一條記蔡寛夫在金陵鑿地文餘得竈灰及朱漆匕箸事元人讀是書者因記王眉叟掘地文餘得花臺魚池事批於其旁故稱與此事相同云云此事即指蔡寛夫事也曹溶所藏之本因傳寫者不究文義一槪錄作正文故致是訛異耳其書凡二十三條袁文所引衞大夫一條此本不載蓋已非完書然所記多名臣言行及訂正典故頗足以資攷證惟袁州女子登仙一條龎籍見天書一條頗涉語怪然籍見天書一事曲洧舊聞亦載之蓋宋人說部之通例固無庸深詰者矣
</p>
<div class="section" id="title-12"><h2>
	過庭錄一卷<span class="jiazhu">内府藏本</span>
</h2></div>
<p class="em2">
	宋范公偁撰公偁仕履未詳據其所言乃仲淹之元孫而不言其曾祖爲誰觀其稱純禮爲右丞純粹爲五侍郞則必非純禮純粹二人之後純祐惟一子曰正臣官太常寺太祝與所言祖光祿者不合則亦非純祐之後考純仁傳末稱二子正平正思此書皆稱爲伯祖則併似非純仁後惟純仁傳中有没之日㓜子五孫皆未官語正平傳中亦稱以遺澤官推與㓜弟後蔡京興僞造純仁行狀之嶽正思與正平爭承則純仁没時正思已不年㓜知純仁尚有一㓜子光祿即所蔭之官公偁之父蓋即其子書中稱其於純仁没後未及釋服而卒故後來不預行狀事而史遂但稱純仁子二人耳以是推之知爲純仁之曾孫也其書多述祖德皆紹興丁卯戊辰間聞之其父故命曰過庭語不溢美猶有淳實之遺風惟純禮自政府出守潁昌史以爲王詵之譖此則以爲中官閻守忠之譖則未知孰是也中亦間及詩文雜事如記宋祁論杜詩實下虛成語記蘇軾論中岳畫壁似韓愈南海碑語皆深有理解其他蘇黃集外文及燕照鄰崔鶠諸人詩詞亦多可觀獨黃鬚翁傳即李靖虬髯客事而稱爲已佚之異書則偶誤記耳
</p>
<div class="section" id="title-13"><h2>
	萍洲可談三卷<span class="jiazhu">永樂大典本</span>
</h2></div>
<p class="em2">
	宋朱彧撰彧字無惑烏程人是書文獻通考著錄三卷而明代商維濬刻入稗海陳繼儒刻入秘笈者均止五十餘條不盈一卷陶宗儀說郛所錄更屬寥寥蓋其本久佚維濬等特於諸書所引掇拾殘文以存其槩皆未及睹三卷之本也惟永樂大典徵引頗繁裒而輯之尚可復得三卷謹排纂成編以還其舊雖散佚之餘重爲綴緝未必毫髪無遺然較明代諸家所刊幾贏四倍約略核計巳得其十之八九矣彧之父服元豐中以直龍圖閣厯知萊潤諸州紹聖中嘗奉命使遼後又爲廣州帥故彧是書多述其父之所見聞而於廣州蕃坊市舶言之尤詳攷之宋史服雖坐與蘇軾交遊貶官然實非元祐之黨嘗有隙於蘇轍而比附於舒亶吕惠卿故彧作是書於二蘇頗有微詞而於亶與惠卿則往往曲爲僻釋甚至元祐垂簾有政由帷箔之語蓋欲回䕶其父不得不回䕶其父黨旣回䕶其父黨遂不得不尊紹聖之政而薄元祐之人興蔡絛鐵圍山叢談同一用意殊乖是非之公然自此數條以外所記土俗民風朝章國典皆頗足以資攷證即軼聞瑣事亦往往有裨勸戒較他小說之侈神怪肆詼嘲徒供談噱之用者猶有取焉
</p>
<div class="section" id="title-14"><h2>
	高齊漫錄一卷<span class="jiazhu">永樂大典本</span>
</h2></div>
<p class="em2">
	宋曾慥撰慥有類說已著錄類說自序以爲小道可觀而歸之於資治體助名教供談笑廣見聞其撰述是書亦即本是意上自朝廷典章下及士大夫事蹟以至文評詩話詼諧嘲笑之屬隨所見聞咸登記錄中如給舍之當服頳帶不厯轉運使之不得爲知制誥皆可補史志所未備其徵引叢雜不無瑣屑要其可取者多固遠勝於游談無根者也陳振孫書錄解題載此書二卷世尠流傳近時曹溶嘗採入學海類編而袛存五頁蓋自他書抄撮而成姑以備數遺漏宏多今從永樂大典各韻中捃摭裒輯視溶所收多逾什之三四其或溶本有之而永樂大典失載者亦叅校補入略用時代銓次合爲一卷雖未必慥之完帙然大略亦可睹矣
</p>
<div class="section" id="title-15"><h2>
	黙記三卷<span class="jiazhu">兩淮馬裕家藏本</span>
</h2></div>
<p class="em2">
	宋王銍撰銍有補侍兒小名錄已著錄此編多載汴都朝野遺聞末一條乃攷正陳思王感甄賦事周煇淸波襍志嘗疑其記尹洙扼吭之妄然銍熟於掌故所言可據者居多如宋太祖以周世宗㓜子賜潘美爲子一事似不近理而證以王鞏所記乃併其子孫世系一一有徵則尹洙事或傳者巳甚鞏未察而書之未必盡構虛詞也惟所記王朴引周世宗夜至五文河旁見火輪小兒知宋將代周一事涉於語怪頗近小說家言不可據爲實錄耳
</p>
<div class="section" id="title-16"><h2>
	揮麈前錄四卷後錄十一卷第三錄三卷餘話二卷<span class="jiazhu">河南巡撫採進本</span>
</h2></div>
<p class="em2">
	宋王明淸撰明淸字仲言汝陰人慶元中寓居嘉興書錄解題稱其官曰朝請大夫宋詩紀事則曰泰州倅未詳孰是也是編皆其劄記之文前錄爲乾道丙戌奉親會稽時所紀多國史中未見事自跋謂記憶殘缺以補册府之遺是也末附沙隨程迥臨汝郭九惠二跋李垕一簡及慶元元年實錄院移取揮麈錄牒文二道後錄爲紹熙甲寅武林官舍中所紀有海陵王禹錫跋第三錄爲慶元初請外時所紀於高宗東狩事獨詳餘話兼及詩文碑銘補前三錄所未備有浚儀趙不譾跋晁公武讀書志云總二十三卷今止二十卷文獻通考云前錄三卷今四卷後錄自跋云釐爲六卷今多五卷蓋久經後人分併故卷帙不齊如此明淸爲王銍之子曾紆之外孫紆爲曾布第十子故是錄於布多溢美其記王安石殁有神人幢蓋來迎而於米芾極其醜詆尤不免軒輊之詞趙彥衞雲麓漫抄嘗議其載張耆宴侍從諸臣事爲不近事理王士禎古夫于亭襍錄亦議其載歲祀黃巢墓事爲不經之談然明淸爲中原舊旅多識舊聞要其所載較委巷流傳之小說終有依據也
</p>
<div class="section" id="title-17"><h2>
	玉照新志六卷<span class="jiazhu">内府藏本</span>
</h2></div>
<p class="em2">
	宋王明淸撰此書多談神怪及瑣事亦間及朝野舊文及前人逸作所載胡舜申已酉避亂記頗詆諆韓世忠明淸不爲置辨蓋當時相去甚近毁譽紏紛尚未論定宋濟愈獄牘一條深不滿於李綱則朱子語類亦有是語非好詆諆正人他如王堯臣諫取燕雲疏李長民廣汴都賦姚平仲擬刼寨破敵露布皆載其全文足資叅證又如載曾布馮燕水調歌頭排徧七章爲詞譜之所未載亦足以見宋時大曲之式蓋明淸博物洽聞兼嫻掌故故隨筆記錄皆有裨見聞也其曰玉照新志者自序謂得一玉照於永嘉鮑子正又獲米南官書玉照二字揭之寓舍因以名其所著書云
</p>
<div class="section" id="title-18"><h2>
	投轄錄一卷<span class="jiazhu">内府藏本</span>
</h2></div>
<p class="em2">
	宋王明淸撰是書乃其晩年所作見於書錄解題者一卷與此本相同其以投轄爲名者陳振孫謂所記皆奇聞異事客所樂聽不待投轄而留也所列凡四十四事大都掇拾叢碎隨筆登載不能及揮麈錄之援据賅洽有資攷證然故家文獻所言多信而有徵在小說家中猶爲不失之荒誕者惟第六條之首原闕四行乃傳寫者所脫佚今巳不可攷矣書中於每條之下多註所聞之人今攷其江彥文一條下注聞之陸務觀任藎臣虹縣良家子二條下注聞之僧祖秀祖秀乃宣和舊人即作艮岳記者明淸猶及見之而又下見陸游其稱巳未歲金人歸我河南地者爲高宗紹興九年又稱甲戌歲者乃寧宗嘉定七年則明淸之老壽可以槪見宜其於軼聞舊事多所諸悉也
</p>
<div class="section" id="title-19"><h2>
	張氏可書一卷<span class="jiazhu">永樂大典本</span>
</h2></div>
<p class="em2">
	案張氏可書宋史藝文志陳振孫書錄解題晁公武讀書志皆不著錄文淵閣書目載有一册亦不詳撰人名氏惟愛日齋叢抄引其中司馬光文彥博論僧換道流一事稱爲張知甫可書知甫不知何許人今攷書中所紀冇僕頃在京師因幹出南薰門事又有見海賈鬻龍涎香於明節皇后閣事是在宣和之初嘗官汴京中間復有紹興丁巳戊午紀年及劉豫僣號中原事則入南渡後二十餘年矣蓋其人生於北宋末年猶及見汴梁全盛之日故都遺事目擊頗詳迨其晚歲追述爲書不無滄桑今昔之感故於徽宗時朝廷故實紀錄尤多往往意存鑑戒其餘瑣聞佚事爲他說家所不載者亦多有益談資雖詼諧神怪之說雜厠其間不免失於冗雜而按其本旨實亦孟元老東京夢華錄之流未嘗不可存備攷覈也其書原目巳佚今據永樂大典收入各韻内者採掇裒輯共得五十條謹編爲一卷以存其槪云
</p>
<div class="section" id="title-20"><h2>
	聞見前錄二十卷<span class="jiazhu">内府藏本</span>
</h2></div>
<p class="em2">
	宋邵伯温撰伯温有易學辨惑已著錄伯温藉邵子之緒猶及見元祐諸耆舊故於當時朝政具悉端委是書成於紹興二年前十六卷記太祖以來故事而於王安石新法始末及一時同異之論載之尤詳其論洛蜀朔三黨相攻惜其各立門戶授小人以間又引程子之言以爲變法由於激成皆平心之論其記燈籠錦事出文彥博之妻於事理較近其記韓富之隙由撤簾不由定策亦足以訂强至家傳之訛周必大跋吕獻可墓誌謂伯温是書頗多荒唐凡所書人及其歲月鮮不差誤殆好惡巳甚之詞不盡然也十七卷多記雜事其洛陽永樂諸條皆寓麥秀黍離之感十八卷至二十卷皆記邵子之言行而殤女轉生黑猿感孕意欲神奇其父轉涉妖誣又記邵子之言謂老子得易之體孟子得易之用文中子以佛爲西方聖人亦不以爲非似乎附會至投壺一事益猥瑣不足紀蓋亦擇焉不精者取其大旨可耳
</p>
<div class="section" id="title-21"><h2>
	淸波雜志十二卷別志二卷<span class="jiazhu">内府藏本</span>
</h2></div>
<p class="em2">
	宋周煇撰煇字昭禮邦彥之子厲鶚宋詩紀事附載馬曰琯之言曰舊本淸波雜志有張貴謨序書中煇俱作燀應從之按是編爲影宋精本書中俱作煇張貴謨序亦存恐曰琯所見者或轉是訛本煇自題曰淮海人而兩浙名賢錄載之書中有祖居錢塘後洋街語則煇實自浙遷淮也是書之末有張斯中張訢陳晦楊寅張巖龔頤正徐似道等七跋皆同時人似道稱煇爲處士然煇曾試宏詞奏名見之書中或當時未就官耶别志又自稱嘗至金國益不可解或隨出使者行也淸波爲杭州城門之名紹興中煇寓其地因以名書所記皆宋人雜事方回桐江續集力詆其尊王安石之非攷書中稱煇之曾祖與安石爲中表蓋親串之閒不無回䕶猶之王明淸揮麈諸錄曲爲曾布解耳知其私意所在則可以此盡廢其書則又門戶之見矣是書原本十二卷商維濬稗海作三卷蓋明人刊本多好合併刪削不足爲異諸跋並稱二志惟龔頤正跋作三志攷宋人著書率以前後別續新分爲五集則別志之前似乎當有後志然別志中但稱前志不及後志嘉靖戊申姚舜牧跋亦但稱雜志十二卷別志三卷則自明以來惟此兩集或頤正跋三字誤歟
</p>
<div class="section" id="title-22"><h2>
	雞肋編三卷<span class="jiazhu">江西巡撫採進本</span>
</h2></div>
<p class="em2">
	宋莊季裕撰季裕名綽以字行淸源人其始末未詳惟呂居仁軒渠錄記其狀貌淸癯人目爲細腰官院子又薛季宣泿語集有季裕筮法新儀序亦皆不著其生平據書中年月始於紹聖終於紹興蓋在南北宋之間又尹孝子一條自稱嘗攝襄陽尉又原州棠樹一條稱作倅臨涇李倢食糟蟹一條稱官於順昌瑞香亭一條稱官於澧州其爲何官則莫可攷矣此書前有自序題紹興三年二月五日而所記有紹興九年事疑書成之後又續有所增世無刊本陶宗儀說郛僅錄其二三十條此本較說郛所載約多五倍後有至元乙卯仲春月觀陳孝先跋曰此書莊綽季裕手集也綽博物洽聞有杜集援證灸膏肓法筮法新儀行於世間其他著述尚多惜未之見此書經秋壑點定取以爲悅生隨抄而訛謬最多因爲是正如右然掃之如塵尚多有疑誤云云蓋猶季裕之完本也季裕之父在元祐中與黃庭堅蘇軾米芾諸人遊季裕猶及識芾及晁補之故學問頗有淵源亦多識軼聞舊事書中如不知龍城錄爲同時王銍所作反據以駁金華圖經之類間失攷證然可取者多其記遼宋誓書一條大旨以和議爲主亦各抒所見季裕方浮沉郡縣與當時朝士附合秦檜者固自有殊統觀其書可與後來周密齊東野語相埒非輟耕錄諸書所及也
</p>
<div class="section" id="title-23"><h2>
	聞見後錄三十卷<span class="jiazhu">江西巡撫採進本</span>
</h2></div>
<p class="em2">
	宋邵博撰博字公濟伯温子也是編蓋續其父書故曰後錄其中論復孟后諸條亦有與前錄重山者然伯温所記多朝廷大政可裨史傳是書兼及經義史論詩話又叅以神怪俳諧較前錄頗爲瑣雜又伯温書盛推二程博乃排程氏而宗蘇軾觀所記游酢謝良佐之事知康節没後程氏之徒欲尊其師而抑劭故博有激以報之蓋怙權者務爭利必先合力以攻異黨異黨旣盡病利之不獨擅則同類復相攻講學者務爭名亦先合力以攻異黨異黨旣盡病名之不獨擅則同類亦相攻固勢之必然不足怪也至其彚輯疑孟諸說至盈三卷證碧雲騢眞山梅堯臣手記王子飛事稱佛怯之靈記湯保衡事推道教之驗論晏殊薄葬之非詆趙鼎宗洛學之謬皆有乖邵子之家法他若以元稹詩作黃巢之類引據亦頗疏略惟其辨宣仁之誣載司馬光集外章疏之類可資考訂議通鑑削屈原之非駁王安石取馮道之謬辨伊川易傳非詆垂簾證紹興玉璽實非和璧論皆有見談詩亦多可採宋人說部完美者稀節取焉可耳
</p>
<div class="section" id="title-24"><h2>
	北窻炙輠錄一卷<span class="jiazhu">浙江鮑士恭家藏本</span>
</h2></div>
<p class="em2">
	宋施德操撰德操有孟子發題已著錄是書炙輠之名蓋取義淳于髠事然所記多當時前輩盛德可爲士大夫觀法者實不以滑稽嘲弄爲主未審何以命此名也德操與張九成友善故孟子發題附刻於橫浦集末其學問則九成純躭禪悅德操多稱道二程雖間一及蘇氏而不甚鄭重其第一條即言王氏新法由於激成以闡明程子之意則宗洛而不宗蜀其微意固可槪見惟林靈素妖妄蠱惑實方士中桀黠之雄而德操稱其有活人之心未免好爲異論又解孟子萬物皆備一條尤近荀卿性惡之旨其橫浦之學偶相漸染故立是異說歟瑕瑜不掩分别觀之可也德操病廢終身行事無所表見志乘至不載其姓名其書明以來傳本亦稀朱彝尊始得是本於海鹽乃稍稍傳抄流播殘編蠧蝕幾佚幸存亦可云希覯之祕笈矣
</p>
<div class="section" id="title-25"><h2>
	步里客談二卷<span class="jiazhu">永樂大典本</span>
</h2></div>
<p class="em2">
	宋陳長方撰長方字齊之侯官人紹興戊午進士第官江州軍學教授初長方父侁爲洪州錄事卒於官長方奉母居吳依其外祖太僕寺卿林旦家於步里遂以名書宋史藝文志載陳唯室步里客談一卷唯室即長方之别號蓋宋史荒謬未考其名胡伯能作長方行狀稱所著有步里談錄二卷亦即此書蓋初名談錄後乃改今名也所記多嘉祐以來名臣言行而於熙寧元豐之間邪正是非尤三致意其論元祐黨人不皆君子足破假借標榜之習其引陳瓘與楊時書譏欲裂白麻之非禮亦深明大體所見迥在宋人之上至於評論文章頗多可採如謂陳師道李杜齊名吾豈敢晚風無樹不鳴蟬句與黃庭堅坐對眞成被花惱出門一笑大江橫句皆學杜甫縛雞行而陳爲不類又引王剛中語謂文字使人擊節賞嘆不如使人肅然起敬又謂文章態度如風雲變滅水波成文直因勢而然以議蘇軾數擬盤谷序之非皆爲有見至謂月自有光非受日之光一條由不知推步之術謂腎無左右一條由不知診候之方置之不論可矣此書宋志作一卷與胡伯能行狀不合蓋傳寫之誤今散見永樂大典者裒而輯之尚得五十八條謹以類排纂從胡伯能所記仍釐爲二卷
</p>
<div class="section" id="title-26"><h2>
	桯史十五卷<span class="jiazhu">浙江鮑士恭家藏本</span>
</h2></div>
<p class="em2">
	宋岳珂撰珂有九經三傳沿革例已著錄是編載南北宋雜事凡一百四十餘條其間雖多俳優詼謔之詞然惟金華士人看命司諸條不出小說習氣爲自穢其書耳餘則大旨主於寓褒刺明是非借物論以明時事非他書所載徒資嘲戲者比所記遺事惟張邦昌劉豫二冊文可以不存又康與之題徽宗畫一條爲張端義貴耳集所駁敖陶孫譏韓侂冑詩一條與葉紹翁四朝聞見錄互異亦偶然失實至於石城堡塞汴京故城諸條皆有關於攻取形勢他如湯岐公罷相施宜生趙希先節槩葉少藴内制乾道受書禮范石湖一言悟主紫宸廊食燕山先見大散論賞書秦檜死報鄭少融遷除任元受啟陳了翁始末開禧北征二將失律愛莫助之圖慶元公議黃潛善諸條皆比正史爲詳備所鏼詩文亦多足以旁資攷證在宋人說部之中亦王明淸之亞也惟其以桯史爲名不甚可解攷說郛載柳珵常侍言旨其第一條記明皇遷西内事末云此事本在朱崖太尉所續桯史第十六條内則李德裕先有此名<span class="jiazhu">案此書唐志不著錄疑即德裕次柳氏舊聞之别名也</span>珂蓋襲而用之然攷工記曰輪人爲蓋達常爲圍三寸桯圍倍之注曰桯車杠也說文解字曰桯牀前几也皆與著書之義不合至廣韻訓爲碓桯集韻訓與楹同義更相遠疑以傳疑闕所不知可矣毛晉刻本末有附錄一卷前有岳飛傳及飛遺文併珂詩文各一首巳與此書無關又附明劉瑞孝娥井銘王公祠記各一篇尤足驗非此書所舊有今併刪之庶不溷簡牘焉
</p>
<div class="section" id="title-27"><h2>
	獨醒雜志十卷<span class="jiazhu">兩淮鹽政採進本</span>
</h2></div>
<p class="em2">
	宋曾敏行撰敏行字達臣自號浮雲居士又曰獨醒道人又曰歸愚老人吉水人吉水屬廬陵郡故又自題曰廬陵曾祖孝先祖君彥皆當熙寧之時不肯以新學干科第故敏行守其家法多與正士遊胡銓楊萬里謝諤皆其友也年甫二十以病廢不能仕進遂專意學問積所聞見成此書其子三聘編爲十卷以樊仁遠所作行狀及銓所作哀詞附後萬里序之諤跋之後趙汝愚周必大樓鑰亦皆爲之跋書中多記兩宋軼聞可補史傳之闕間及雜事亦足廣見聞於南渡後劉岳諸將皆深相推挹而於秦檜則惟記與翟妆文詬爭一事亦不甚置是非於泰熺登第一事亦僅借崔頎以寓之考敏行卒於淳熙二年去檜未遠殆猶有所避歟書中稱風鳶造自韓信而不言所據案唐李冘獨異志載有是說小說妄談於古無徵又唐改正月晦日爲中和節載於鄴侯家傳當時嘗以命題試士其詩載於文苑英華本非僻事而試官謬舉淸明寒食之說敏行亦不能糾正蓋以記錄爲主不以攷證爲主也他如仁宗朝二衞士論貴賤事乃因朝野僉載唐魏徵事而影撰<span class="jiazhu">按此事先載能改齋漫錄中賓退錄嘗辨之</span>京師知術者埋金事乃因國史補遺晉隗炤事影撰<span class="jiazhu">見太平廣記二百十六卷</span>敏行皆不辦而述之又蔡絛勒停乃爲其兄攸所軋見宋史蔡京傳而云以西淸詩話爲言者所劾僞吕洞賓詩乃福州黃待聘所撰當時巳捕斬於馬行街見耿延禧林靈素傳<span class="jiazhu">按此傳載賓退錄第一卷</span>而云眞有洞賓現化事尤失之不考至於欲以人挽獨輪車爲陣尤如兒戲其謬更甚於房琯楊萬里序乃盛稱之可謂舍所長而譽所短矣
</p>
<div class="section" id="title-28"><h2>
	耆舊續聞十卷<span class="jiazhu">浙江鮑士恭家藏本</span>
</h2></div>
<p class="em2">
	案此書世有二本一本題曰南陽陳鵠錄正似乎舊有此書鵠特繕寫校勘之一本題曰陳鵠西塘撰則又爲鵠所自作疑不能明然諸書援引並稱陳鵠耆舊續聞或題鵠撰者近之歟鵠始末無考書中載陸游辛棄疾諸人遺事又自記嘗與知辰州陸子逸遊則開禧以後人也所錄自汴京故事及南渡後名人言行捃拾頗多間或於條下夾注書名及所說人名字蓋亦雜採而成其間如政和三年與外弟趙承國論學數條乃出吕好問手帖而雜記諸條之中無所辨别竟似承國爲鵠之外弟又稱朱翌爲待制公陸軫爲太傅公沿用其家傳舊文不復追改亦類於不去葛龔然所據皆南渡以後故家遺老之舊聞故所載多元祐諸人緒論於詩文宗旨具有淵源又如駁苕溪漁隱叢話議東坡卜算子詞之非据宋祁奏議摘歐陽修撰薛叅政墓誌之誤亦頗有攷据雖叢談瑣語閒傷猥雜其可採者要不少也
</p>
<div class="section" id="title-29"><h2>
	四朝聞見錄五卷<span class="jiazhu">江蘇巡撫採進本</span>
</h2></div>
<p class="em2">
	宋葉紹翁撰紹翁自署龍泉人又書中載程公許與論眞德秀諡議手柬字之曰靖逸而厲鶚宋詩紀事稱其字嗣宗建安人與自述互異考所載高宗航海一條自稱本生祖曰李頴士建之浦城人則建安其祖籍歟其厯官始末無攷觀所記庚辰京城災周朝端諷其論事一條及與眞德秀私校殿試卷一條則似亦嘗爲朝官其所居何職則不可詳矣所錄分甲乙丙丁戊五集凡二百有七條甲乙丙戊四集皆雜敘髙孝光寧四朝軼事各有標題不以時代爲先後惟丁集所記僅寧宗受禪慶元黨禁二事不及其他紹翁與眞德秀遊故其學一以朱子爲宗然賣武夷山一條乃深惜朱在之頽其家聲<span class="jiazhu">案在朱子之子時官戶部侍郎</span>無所隱諱則非攀援門戶者比故所論頗屬持平南渡以後諸野史足補史傳之闕者惟李心傅之建炎以來朝野雜記號爲精核次則紹翁是書陳郁藏一話腴嘗摘其誤以劉禹錫題壽安甘棠驛詩爲趙仲湜遊天竺詩一條周密齊東野語嘗摘其光宗内禪慈懿於卧内取璽一條又摘其函韓侂冑首求和誤稱由章良能建議一條又摘其南園香山一條蓋小小訛異記載家均所不免不以是廢其書也惟王士禎居易錄謂其頗涉煩碎不及李心傳書今核其體裁所評良允故心傳書入史部而此書則列小說家焉
</p>
<div class="section" id="title-30"><h2>
	癸辛雜識前集一卷後集一卷續集二卷別集二卷<span class="jiazhu">兩江總督採進本</span>
</h2></div>
<p class="em2">
	宋周密撰密有武林舊事已著錄是編以作於杭州之癸辛街因以爲名與所作齊東野語大致相近然野語兼攷證舊文此則辨訂者無多亦皆非要義野語多記朝廷大政此則瑣事雜言居十之九體例殊不相同故退而列之小說家從其類也商維濬稗海所刻以齊東野語之半誤作前集以別集誤作後集而後集續集則全闕又併其自序佚之後烏程閔元衢於金閶小肆中購得抄本毛晉爲刻入津逮祕書始還其原帙書中楊凝式僧淨端一條與野語重出蓋刪除未盡彌陀入冥劉朔齋再娶二條並附注衢按云云蓋閔氏所加海鰌兆火一條附注不題名字核其語意殆亦閔語也書中所記頗猥雜如姨夫眼眶諸條皆不足以登記載而遺文佚事可資攷据者實多究在輟耕錄之上所記羅椅董敬庵韓秋巖諸人於宋末講學之弊言之最悉其引沈仲固語一條周平原語一條尤言言烱戒有關於世道人心正未可以小說忽之矣都穆南濠詩話曰吳興唐廣嘗手錄癸辛雜識見其中載方萬里穢行之事意頗不平是夜夢方來曰吾舊與周生有隙故謗我至此幸爲我暴之云云夫是非之公人心具在使密果誣衊方回不應有元一代無一人爲回訟冤至明而其鬼忽靈者其說荒唐殆不足辨且密爲忠臣回實叛賊即使兩人面質人終信密不信回也况恍惚夢語乎
</p>
<div class="section" id="title-31"><h2>
	隨隱漫錄五卷<span class="jiazhu">兵部侍郞紀昀家藏本</span>
</h2></div>
<p class="em2">
	舊本題宋臨川陳隨隱撰蓋後人以書中自稱隨隱而稱陳郁爲先君知爲臨川陳姓故題此名實則隨隱非名也據所載錢舜選詩其人嘗於理宗景定四年以布衣官東官掌書又載辛巳八月己丑爲元世祖至元十八年則其人蓋巳入元案劉壎水雲村冺稿載宋度宗御批一道云令旨付藏一所有陳世崇詩文稿都好可再揀幾篇來在來日定要千萬千萬四月五日辰初付陳藏一壎跋其後以爲度宗在春宮時盛年潛躍汲汲斯文惜不遇園綺羽翼乃下訪藏一父子之卑陋藏一爲郁字則其子當即世崇證以書中所記與此批一一脗合知隨隱即世崇號也其書多記同時人詩話而於南宋故事言之尤詳如紫宸殿上壽儀賜太子玉食批直書閣夫人名數孩兒班服飾孟享駕出儀太子問安展書儀帶格三十二種諸條頗有史傳所未及者他所記詩話雜事亦多可采其第二卷内論漢平帝后晉愍懷太子妃以下五條皆假借古事以寓南宋臣降君辱之慘與所以致敗之由而終無一言之顯斥猶有黍離詩人悱惻忠厚之遺尤非他說部所及也
</p>
<div class="section" id="title-32"><h2>
	東南紀聞三卷<span class="jiazhu">永樂大典本</span>
</h2></div>
<p class="em2">
	不著撰人名氏諸家書目亦不載攷書中有丙子之事非復庚申之後語丙子爲至元十三年前一年巴延渡江臨安失守矣當爲元人所作故稱宋爲東南而其中鄭紳一條稱外戚生封王爵者宋蓋自紳始論乘轎一條稱宋朝渡江以前無今之簥論三五九月一條稱宋朝於此三月不支羊肉錢亦皆屬元人之語然於宋之諸帝稱陵名稱廟號年號往往多内詞殆江左遺民所追記歟所載惟論蚳醢論揖兩條偶涉古事餘皆南北宋之軼聞間與他書相出入疑亦雜采說部爲之至於韓淲之淸節何自之伉直張惟孝之任俠單煒之書法趙執中之木箭史嵩之之忮忍以及徽宗時瑞禽迎駕出市儈之智術紹興中韋后欲觀石塔得寺僧之譎諌則皆史傳所佚足補紀載之闕惟楊談耗用茶局官錢一事足見宋政之不綱乃載之以爲豪舉殊不可訓又汪勃調官一事稱張浚韓世忠迎合秦檜浚之心術不可知世忠當萬萬不至此恐未免傳聞失眞而南嶽夫人一事尤爲猥䙝亦未免墮小說窠臼自穢其書然大旨記述近實持論近正在說部之中猶爲善本原書久佚卷帙無攷今以永樂大典分載於各韻下者裒合排纂勒爲三卷
</p>
<div class="section" id="title-33"><h2>
	歸潛志十四卷<span class="jiazhu">浙江范懋柱家天一閣藏本</span>
</h2></div>
<p class="em2">
	元劉祁撰祁字京叔渾源人御史從益之子爲太學生舉進士不第元兵入汴遁還鄉里戊戌復出就試魁南京選充山西東路考試官後征南行省辟置幕府凡七年而殁舊以金史載之文藝傳遂題曰金人殊非其實是書名曰歸潛蓋祁於壬辰北還以此二字榜其室因以題其所著然晩年再出西山之節不終亦非其實也卷首有祁乙未自序謂昔所聞見暇日記憶隨得隨書第一卷至六卷悉爲金末諸人小傳第七卷至三十卷襍記遺事第十一卷題曰錄大梁事紀哀宗亡國始末第二卷題曰錄崔立碑事紀立作亂時廷臣立碑以媚之刼祁使撰文事又一篇題曰辨亡敘金前代之所以治平末造之所以亂亡自此二篇以下至十三卷悉爲襍說略如語錄之體殊不相類疑此二篇本自爲一卷殿全書之末別以語錄爲第十三卷詩文爲第十四卷附綴於後後人因篇頁不均割語錄之半移綴此卷故體例參差也壬辰之變祁在汴京目擊事狀記載胥得其實故金史本傳稱祁此志於金末之事多有足徵哀宗本紀全以所言爲據又若大金國志稱樞密使伊喇蒲阿出降於元此志不書出降與金史相合可證大金國志之誤元史稱壬辰正月太宗自白波濟河而南睿宗由峭石灘涉漢而北以渡河涉漢同在一時而此志則載睿宗涉漢在辛卯十一月太宗渡河乃在壬辰與金史及姚燧牧菴集蘇天爵名臣事略所紀相合可證元史之誤又如載天興元年劉元規使北朝不知所終而金史本紀不書其事載薩克蘇媒蘖李元妃本紀不著其名載大定十七年三月朔諸國使臣朝見遇雨放朝與周煇北轅錄合而本紀但載十六年三月朔日蝕放朝一條載金代鈔法凡八易其名而金史食貨志失載通貨改爲通寳通寳又改爲通貨一條皆足以補正史之闕至於金史交聘表稱大定十六年宋湯邦彥充申請使此志作祈請使圖克坦烏登傳稱天興元年正月朝廷聞大兵入饒風關移烏登行省閿鄉以備潼關此志書其事於正大八年完顏思烈傳載王渥從思烈戰殁此志作從持嘉哈希李英傳稱與元兵遇於霸州敗死此志作遇於潞州郭阿林傳稱宋兵大至遂戰殁此志作馬倒被擒不知存殁師安石傳贊稱以論列侍從觸怒而死此志則云旣居位人望頗減皆有異詞其他年月先後姓名官階與史不同者甚多皆足以資互考談金源遺事者以此志與元好問壬辰雜編爲最金史亦並稱之壬辰雜編巳佚則此志尤足珍貴矣世所行本皆八卷雖傳是樓藏本亦然國朝郭朝釪編纂金詩所採錄僅及前七卷知其未見全帙此本一十四卷與王惲渾源世德碑相合當猶從元本傳錄錢曾讀書敏求記稱陸孟鳬家鈔本歸潛志凡十四卷蓋即此本也
</p>
<div class="section" id="title-34"><h2>
	山房隨筆一卷<span class="jiazhu">兵部侍郎紀昀家藏本</span>
</h2></div>
<p class="em2">
	元蔣子正撰子正不知何許人惟書中杜善甫一條内有余分敎溧陽語知嘗爲溧陽學官又有穆陵在御語知爲宋人入元者也所記多宋末元初之事而於賈似道事尤再三深著其罪於鄭虎臣木棉菴事敘述始末亦比他書爲最詳惟所記陸秀夫輓張世傑詩似出附會厓山舟覆鯨海沸騰鳥有吟咏之暇且詩中曾聞海上鐵斗膽句亦不似同時之語朱國楨湧幢小品謂世傑溺死在秀夫赴海之後亦以此詩爲疑所言良允殆好事者欲褒忠義故造斯言歟至於以夏貴之降歸咎似道未爲無理而反復解釋反似於貴有恕詞未免有乖大義觀者不以詞害意可矣
</p>
<div class="section" id="title-35"><h2>
	山居新話四卷<span class="jiazhu">浙江鮑士恭家藏本</span>
</h2></div>
<p class="em2">
	元楊瑀撰瑀元史無傳楊維楨集有瑀墓碑曰瑀字元誠杭州人天曆間擢中瑞司典簿帝愛其廉愼超授奉議大夫太史院判官至正乙未江東浙西盜羣嘯乃改建德路總管瑀蒞郡視之如家民亦視之如父母其像而祠者凡十有四所行省最其功進階中奉大夫云云是書卷末有至正庚子三月瑀自跋結銜題中奉大夫浙東道宣慰使都元帥當成於進階以後而卷首又有維楨序作於是年四月乃稱爲歸田後作殆是年即已致仕歟其書皆記所見聞多叅以神怪之事蓋小說家言然如記處州砂糖竹箭記至元六年增糶官米記高克恭弛火禁記托克托開舊河則有關於民事記勅令格式四者之别記八府宰相職掌記奎章閣始末記儀鳳司教坊司班次則有資於典故記朱夫人陳才人之殉節記高麗女之守義記樊時中之死事則有裨於風教其他嘉言懿行可資勸戒者頗多至於辨正薩都拉元宫詞謂宫車無夜出之例不得云深夜宫車出建章擎執官人紫衣大朝賀則於侍儀司法物庫關用平日則無有不得云紫衣小隊兩三行北地無芙蓉官中無石欄不得云石欄杆畔銀燈過照見芙蓉葉上霜又辨其京城春日詩謂元制御溝不得洗手飲馬留守司差人巡視犯者有罪不得云御溝飲馬不回首貪看柳花飛過牆則亦頗有助於攷證雖亦輟耕錄之流而視陶宗儀所記之猥雜則勝之遠矣
</p>
<div class="section" id="title-36"><h2>
	遂昌雜錄一卷<span class="jiazhu">内府藏本</span>
</h2></div>
<p class="em2">
	元鄭元祐撰元祐字明德至正丁酉除平江路儒學教授移疾去後七年復擢江浙儒學提舉卒於官本遂昌人其父希遠徙錢塘元祐又流寓平江其集以僑吳名而是錄仍題曰遂昌不忘本也元祐以至正二十四年卒年七十一則當生於前至元二十九年故書中所列人名上猶及見宋諸遺老下及見泰哈布哈倪瓚杜本併見杜本之卒多記宋末軼聞及元代高士名臣軼事而遭逢世亂亦間有憂世之言其言皆篤厚質實非輟耕錄諸書捃拾冗雜者可比其記葬高孝二陵遺骨事作林景熙與輟耕錄異蓋各據所聞其稱南宋和議由於高宗不由於秦檜宋旣亡矣可不必更爲高宗諱亦誅心之論也
</p>
<div class="section" id="title-37"><h2>
	樂郊私語一卷<span class="jiazhu">兩淮馬裕家藏本</span>
</h2></div>
<p class="em2">
	元姚桐壽撰桐壽字樂年睦州人順帝後至元中嘗爲餘干教授解官歸里自號桐江釣叟至正中流寓海鹽時江南擾亂惟海鹽未被兵火尚得以閉戶安居從容論述故以樂郊私語爲名雖若幸之實則傷亂之詞也所記軼聞瑣事多近小說家言然其中如楊完者武陵之捷張士誠杉青之敗頗足與史傳相叅所辨六里山天冊碑泰檜像贊魯訔注杜詩諸條亦足資攷證末載楊維楨撰其兄椿夀墓誌一篇頗爲不倫桐壽欲表章其兄何不敘之於書内乃別載於末核以體例深屬有乖今削除不載惟錄桐壽之本書焉
</p>
<div class="section" id="title-38"><h2>
	輟耕錄三十卷<span class="jiazhu">内府藏本</span>
</h2></div>
<p class="em2">
	明陶宗儀撰宗儀有國風尊經已著錄此書乃雜記聞見瑣事前有至正丙午孫作序書中稱明兵曰集慶軍或曰江南遊軍蓋丙午爲至正二十七年猶未入明時所作也郎瑛七修類稿謂宗儀多錄舊書如廣客談通本錄之類皆攘爲已作今其書未見傳本無由證瑛說之確否但就此書而論則於有元一代法令制度及至正末東南兵亂之事紀錄頗詳所攷訂書畫文藝亦多足備叅證惟多雜以俚俗戲謔之語閭里鄙穢之事頗乖著作之體葉盛水東日記深病其所載猥䙝良非苛論然其首尾賅貫要爲能留心於掌故故朱彝尊靜志居詩話謂宗儀練習舊章元代朝野舊事實偕此書以存而許其有裨史學則雖瑜不掩瑕固亦論古者所不廢矣
</p>
<div class="section" id="title-39"><h2>
	水東日記三十八卷<span class="jiazhu">兩淮鹽政採進本</span>
</h2></div>
<p class="em2">
	明葉盛撰盛有葉文莊秦草已著錄是書紀明代制度及一時遺文逸事多可與史傳相叅其間徵引旣繁亦不免時有牴牾又好自敘居官事迹殆不免露才揚巳之病王士禎作居易錄多自記言行有如家傳其源濫觴於此古人無是體例也至於辨請禁官舍家人操習一疏謂人誣其子與官舍鬬鵪鶉不勝因有是奏深自剖析連篇不巳抑又淺之甚者矣然盛留心掌故於朝廷舊典攷究最詳又家富圖籍其菉竹堂書目今尚有傳本頗多罕覯之笈故引據諸書亦較他家稗販成編者特爲博洽雖榛楛之勿翦亦蒙茸於集翠取長棄短固未嘗不可資考證也
</p>
<div class="section" id="title-40"><h2>
	菽園雜記十五卷<span class="jiazhu">浙江鮑士恭家藏本</span>
</h2></div>
<p class="em2">
	明陸容撰容字文量號式齋太倉州人成化丙戌進士官至浙江右叅政事迹具明史文苑傳史稱容與張泰陸釴齊名時號婁東三鳯其詩才不及泰釴而博學過之是編乃其劄錄之文於明代朝野故實敘述頗詳多可與史相考證旁及談諧雜事皆並列簡編蓋自唐宋以來說部之體如是也其中間有考辨如元王柏作二南相配圖棄甘棠何彼穠矣野有死麕三篇於經義極爲乖剌而容獨嘆爲卓識又文廟别作寢殿祀啟聖公而配以四配之父其議發於熊禾而容謂叔梁紇爲主出於無謂孟孫激非聖賢之徒不當從祀尤昧於崇功報本之義皆不足爲據然核其大致可採者較多王鏊嘗語其門人日本朝紀事之書當以陸文量爲第一即指此書也雖無雙之譽借過深要其所以取之者必有在矣
</p>
<div class="section" id="title-41"><h2>
	先進遺風二卷<span class="jiazhu">兩江總督採進本</span>
</h2></div>
<p class="em2">
	明耿定向撰毛在增補定向有碩輔寳鑑要覽已著錄在自署太倉人其始末則未詳也是書略仿宋人典型錄之體載明代名臣遺聞瑣事大抵嚴操守礪品行存忠厚者爲多蓋明自嘉靖以後開國敦龎之氣日遠日漓士大夫怙權營賄風尚日偷定向陳先進懿行以救時弊故所紀多居家行巳之細事而朝政罕及焉考其著書之時正分宜驕怙之日定向其有微旨乎其閒如曲譽李東陽之類未免郷曲之私提唱姚江之學亦未免門戶之見然著書大旨不在是略其小疵可也此本爲陳繼儒秘笈所刻體例混淆原書與續輯不甚可辨聞有論斷亦不知爲誰語以行欵推之殆每條第一字跳行者爲定向之書其第一字平晉者爲在之書歟今未見定向之原本不可考矣
</p>
<div class="section" id="title-42"><h2>
	觚不觚錄一卷<span class="jiazhu">安徽巡撫採進本</span>
</h2></div>
<p class="em2">
	明王世貞撰世貞有弇山堂别集已著錄是書專記明代典章制度於沿革尤詳自序謂傷觚之不復舊觚蓋感一代風氣之升降也雖多紀世故頗涉瑣屑而朝野軼聞往往可資考據若徐學謨博物典彚載高拱考察科道被劾者二十七人並載名氏說者謂其諳於故事而是書并詳及諸人所以被劾之故爲學謨所不及載於情事首尾尤爲完具蓋世貞弱冠入仕晩成是書閱厯旣深見聞皆確非他人之稗販耳食者可比故所敘錄有足備史家甄擇者焉
</p>
<div class="section" id="title-43"><h2>
	何氏語林三十卷<span class="jiazhu">安徽巡撫採進本</span>
</h2></div>
<p class="em2">
	明何良俊撰良俊有四友齋叢說已著錄是編因晉裴啟語林之名其義例門目則全以劉義慶世說新語爲藍本而雜採宋齊以後事迹續之併義慶原書共得二千七百餘條其簡汰頗爲精審其採掇舊文翦裁鎔鑄具有簡澹雋雅之致視僞本李垕續世說剽掇南北二史冗沓擁腫徒盈卷帙者乃轉勝之每條之下又仿劉孝標例自爲之注亦頗爲博贍其間摭拾旣富間有牴牾如王世懋讀史訂疑所謂以王莾時之陳咸爲漢成帝時之陳咸者固所不免然於諸書舛互實多訂正如第二十二卷紀元載妻王韞秀事援引考證亦未嘗不極確核雖未能抗駕臨川並驅千古要其語有根柢終非明人小說所可比也
</p>
<p class="em2">
	右小說家類雜事之屬八十六部五百八十卷皆文淵閣著錄
</p>
<p class="margin2">
	案紀錄雜事之書小說與雜史最易相淆諸家著錄亦往往牽混今以述朝政軍國者入雜史其叅以里巷閒談詞章細故者則均隸此門世說新語古俱著錄於小說其明例矣
</p> 



</div></body></html>