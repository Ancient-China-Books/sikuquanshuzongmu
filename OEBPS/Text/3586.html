<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百七十一·集部二十四（別集類二十四）</title></head><body><div id="text">

<p>
<strong>欽定四庫全書總目卷一百七十一</strong>
</p>
<div class="section" id="title-0"><h1>
	集部二十四
</h1><hr/></div>
<div class="section" id="title-1"><h2>
	別集類二十四
</h2></div>
<div class="section" id="title-2"><h2>
	一峯集十卷<span class="jiazhu">浙江汪汝瑮家藏本</span>
</h2></div>
<p class="em2">
	明羅倫撰倫字彝正別號一峯江西永豐人成化丙戌進士第一授修撰釋褐甫三月以疏劾大學士李賢謫泉州市舶副提舉明年詔還復原官改南京供職尋以疾辭歸退居金牛山授徒講學以終事蹟具明史本傳倫與陳獻章稱石交然獻章以超悟爲宗而倫篤守宋儒之途轍所學則殊明儒學案云倫剛介絶俗生平不作合同之語不爲軟巽之行凍餒幾於死亡而無足以動其中庶可謂之無欲今覽其文剛毅之氣形於楮墨詩亦磊砢不凡雖執意過堅時或失於迂濶又喜排叠先儒傳註成語少淘汰之功或失於繁冗然亦多心得之言非外强中乾者比也後載夢稿二卷記夢之詞至三百餘首隱約幻渺幾莫測其用意所在亦文集中罕見之體以其人足重故得附本集以傳今亦姑仍舊本錄之焉
</p>
<div class="section" id="title-3"><h2>
	篁墩集九十三卷<span class="jiazhu">兩淮馬裕家藏本</span>
</h2></div>
<p class="em2">
	明程敏政撰敏政有宋遺民錄已著錄是集爲敏政所自訂據千頃堂書目尚有外集十二卷別集二卷行素稿一卷拾遺一卷雜著一卷今皆不在此編中疑其本別行也敏政學問淹通著作具有根柢非游談無根者比特以生於朱子之鄉又自稱爲程子之裔故於漢儒宋儒判如冰炭於蜀黨洛黨亦爭若宼讐門戶之見旣深狥其私心遂往往傷於偏駁如奏考正祀典欲黜鄭康成祀於其鄉作蘇氏檮杌以鍜鍊蘇軾復伊川九世之讐至今爲通人所詬厲其文格亦頗頽唐不出當時風氣詩歌多至數千篇尤多率易求其警策者殊稀然明之中葉士大夫侈談性命其病日流於空疎敏政獨以雄才博學挺出一時集中徵引故實恃其淹博不加詳檢舛悞者固多其考證精當者亦時有可取要爲一時之碩學未可盡以蕪雜廢也其集名曰篁墩者考新安有黃墩爲晉新安太守黃積所居子孫世宅於此故以黃爲名自羅願新安志朱子文集所載皆同敏政乃稱黃本篁字因黃巢而改遂稱曰篁墩爲之作記且以自號其說杜撰無稽然名從主人實爲古義今亦仍其舊稱焉
</p>
<div class="section" id="title-4"><h2>
	楓山集四卷附錄一卷<span class="jiazhu">浙江巡撫採進本</span>
</h2></div>
<p class="em2">
	明章懋撰懋有楓山語錄已著錄懋初在詞垣以直諫著名今集中第一篇即其原疏考元夕張燈未爲失德詞臣賡韻亦有前規而反覆力爭近乎伊川之諫折柳未免矯激太過然其意要不失於持正故君子猶有取焉至其生平淸節矯矯過人可謂耿介拔俗之操其講學恪守前賢弗踰尺寸不屑爲浮夸表暴之談在明代諸儒尤爲淳實明史本傳稱或諷之爲文章則對曰此小技耳予弗暇有勸以著述者曰先儒之言至矣芟其繁可也蓋其旨惟在身體力行而於語言文字之間非所留意故生平所作止於如此然所存皆辭意醇正有和平温厚之風蓋道德之腴發爲詞章固非蠟貌梔言者所可比爾
</p>
<div class="section" id="title-5"><h2>
	莊定山集十卷<span class="jiazhu">山東巡撫採進本</span>
</h2></div>
<p class="em2">
	明莊㫤撰㫤字孔暘江浦人成化丙戌進士官至南京禮部郞中事蹟具明史本傳㫤官檢討時以不奉詔作鼇山詩與章懋黃仲昭同謫淪落者垂三十年世頗推其氣節惟癖於講學故其文多闡太極圖之義其詩亦全作擊壤集之體又頗爲世所嗤點然如病眼詩殘書漢楚燈前壘草閣江山霧裏詩句楊愼亦嘗稱之其他如山隨病起靑逾峻菊到秋深瘦亦香士屋背墻烘野日午溪隨步領和風碧樹可驚遊子夢黃花偏愛老人頭酒琖漫傾剛月上釣絲纔颺恰風和諸句亦未嘗不語舍興象蓋其學以主靜爲宗故息慮澄觀天機偶到往往妙合自然不可以文章格律論要亦文章之一種譬諸釣叟田翁不可繩以禮貌而野逸之態乃有時可入畫圖錄之以備別格亦論唐詩者存寒山子集之意也
</p>
<div class="section" id="title-6"><h2>
	未軒文集十二卷<span class="jiazhu">江蘇巡撫採進本</span>
</h2></div>
<p class="em2">
	明黃仲昭撰仲昭有八閩通志已著錄是集爲其門人劉節所編凡文六卷詩五卷詞一卷而以碑文墓誌銘附之仲昭官編修時與章懋莊㫤並以疏爭元宵烟火事廷杖謫官當時有翰林三君子之目後懋與㫤並以聚徒講學爲事而仲昭獨刻意紀述八閩通志延平府志邵武府志南平縣志興化府志皆所編錄故楓山定山之名滿於天下仲昭幾爲所掩然三人氣節相同居官淸介相同文章質實亦畧相同未可以仲昭篤志勵行不作語錄遂分優劣於其間也林瀚作仲昭墓誌稱其作爲文章渾厚典重無艱深聱磽之語鄭岳莆陽文獻傳亦稱其有未軒集若干卷文詞典雅今觀其集雖尚沿當日平實之格而人品旣高自無鄙語頡頏於作者之間正不以坦易爲嫌矣
</p>
<div class="section" id="title-7"><h2>
	醫閭集九卷<span class="jiazhu">江蘇巡撫採進本</span>
</h2></div>
<p class="em2">
	明賀欽撰欽字克恭其先浙之定海人以戍籍隸遼東義州衛登成化丙戌進士授戶科給事中謝病歸弘治初起陝西參議檄未至而母殁乃上疏懇辭服闋遂不復出事蹟具明史儒林傳此編乃其子士諮蒐輯遺稿並生平言行都爲一集前三卷爲言行錄四卷至七卷爲存稿皆雜文第八卷爲奏稿第九卷爲詩稿以欽嘗讀書醫無閭山自號醫閭山人因以名集欽之學出於陳獻章然獻章之學主靜悟欽之學則期於返身實踐能補苴其師之所偏嘗言爲學不在求之高遠在主靜以收放心而已故集中所錄言行皆平易眞樸非高談性命者可比而所上諸奏疏亦無不通達治理確然可見諸施行在講學諸人之中獨爲篤實而純正文章雖多信筆揮灑不甚修詞而仁義之言藹然可見固不必以工拙論也
</p>
<div class="section" id="title-8"><h2>
	翠渠摘稿七卷補遺一卷<span class="jiazhu">福建巡撫採進本</span>
</h2></div>
<p class="em2">
	明周瑛撰瑛有書纂已著錄所著詩文集曰翠渠類稿此本乃其門人林近龍所選錄故曰摘稿鄭岳撰瑛傳稱其文章渾成雅健詩格調高古瑛亦嘗作絶句云老去歸平澹時人或未知則其自命不在以繁音縟節務諧俗耳矣朱彝尊明詩綜鄭王臣莆風淸籟集並載瑛履霜操樂府其言怨而不怒足正昌黎之失此集中乃未收之或近龍去取失當誤佚之歟未附說三篇序一篇詩十八首共爲一卷乃康熙戊子其七世孫維鑣於家乘中鈔出以補摘稿所遺者然冠以鄭岳所撰傳其八世孫成又於雍正壬子求得瑛自撰誌銘補錄於後亦列於題跋之中均乖編次之體張詡作陳獻章行狀稱瑛爲獻章門人而成跋力辨其非以二人之集考之蓋始合而終暌者詡與成之說皆各執其一偏明史儒林傳亦稱瑛始與獻章友獻章之學主於靜瑛不然之謂學當以居敬爲主云
</p>
<div class="section" id="title-9"><h2>
	家藏集七十七卷<span class="jiazhu">兩淮鹽政採進本</span>
</h2></div>
<p class="em2">
	明吳寛撰寛字原博號匏庵長洲人成化壬辰進士第一官至掌詹事府禮部尚書諡文定事蹟具明史本傳集爲寛所自訂李東陽王鏊二序皆稱詩三十卷雜文四十卷總爲七十卷今此本詩目相同而文集實多七卷又附以補遺文六篇後序亦稱寛子中書舍人奭蒐閱笥稿得詩三十卷文四十七卷與前序頗不合疑七十卷以上乃寛原編而其後七卷則出奭等所附益也寛學有根柢爲當時館閣鉅手平生學宗蘇氏字法亦酷肖東坡縑素流傳賞鑒家至今藏弆詩文亦和平恬雅有鳴鸞佩玉之風朱承爵存餘堂詩話稱其雪後入朝詩雖非高格至謂其詩格尚渾厚琢句沉著用事典切無漫然嘲風弄月之語則頗爲得實以之羽翼茶陵實如驂之有靳至其作史彬墓表稱其以力田拓業代爲稅長而不載有從建文君出亡之事後人因據以正致身錄諸書之訛是尤可以資考訂矣
</p>
<div class="section" id="title-10"><h2>
	歸田稿八卷<span class="jiazhu">浙江巡撫採進本</span>
</h2></div>
<p class="em2">
	明謝遷撰遷字于喬餘姚人成化乙未進士第一授修撰官至戶部尚書謹身殿大學士諡文正事蹟具明史本傳遷之在內閣也與劉健同心輔政史稱其秉節直諒見事明敏天下稱爲賢相其文集全稿嘉靖中倭亂被燬此集乃其致仕以後及再召時所作自題曰歸田稿以授其子至者也國朝康熙中其七世孫大名府同知鐘和復加釐輯梓而傳之集中奏疏類多晩年陳謝之作凡在朝時嘉謨讜論均已無存即史所稱請罷選嬪妃禁約內官諸疏亦不在其間則其散失者當復不少然遷當歸里以後正劉瑾焦芳等挾怨修郄日在危疑震撼之中而所作詩文大抵詞旨和平惟惓惓寄江湖魏闕之思老臣憂國退不忘君讀此一編已足以知其忠悃矣
</p>
<div class="section" id="title-11"><h2>
	震澤集三十卷<span class="jiazhu">江蘇巡撫採進本</span>
</h2></div>
<p class="em2">
	明王鏊撰鏊有史餘已著錄鏊以制義名一代雖鄉塾童稚纔能誦讀八比即無不知有王守溪者然其古文亦湛深經術典雅遒潔有唐宋遺風蓋有明盛時雖爲時文者亦必研索六籍汎覽百氏以培其根柢而窮其波瀾鏊困頓名場老乃得遇其澤於古者已深故時文工而古文亦工也史稱鏊上言欲仿前代制科如博學鴻詞之類以收異才六年一舉尤異者授以淸要之職有官者加秩數年之後士類濯磨必以通經學古爲高脫去謏聞之陋時不能用又稱鏊取士尚經術險詭者一切屏去宏正間文體爲一變則鏊之所學可知矣集中尊號議昭穆對大旨與張璁桂萼相合故霍韜爲其集序極爲推挹至比於孔門之游夏未免朋黨之私然其謂鏊早學於蘇晚學於韓折衷於程朱則固公論也其河源考一篇能不信篤什所言似爲有見而雜引佛典道書以駁崑崙之說則考証殊爲疎舛此由明代幅員至嘉峪關而止軺車不到之地徒執故籍以推測之其形響揣摩固亦不足怪矣
</p>
<div class="section" id="title-12"><h2>
	鬱洲遺稿十卷<span class="jiazhu">兩江總督採進本</span>
</h2></div>
<p class="em2">
	明梁儲撰儲字叔厚號厚齋晚號鬱洲廣東順德人成化戊戌進士官至華蓋殿大學士諡文康事蹟其明史本傳是集其子次挹所編初名鬱洲集香山黃佐爲之序後其孫孜官中書舍人從內閣錄其奏疏補入集中釐爲十卷故名曰鬱洲遺稿即此本也儲厯事三朝當武宗末造正兀𡰈不寧之時乃能嶽嶽懷方彌縫匡救集中所載奏疏如武宗自封鎭國公則上疏力阻許給秦王關中閒田爲牧地則草勅時爲危言以動聽事遂得寢又力請回鑾疏至八九上無非惓惓忠愛之忱雖辭乏華腴而義存規諫亦可云古之遺直矣胡維霖墨池浪語乃引楊愼之言謂明通紀一書乃儲弟梁億所撰故以不草威武大將軍勅歸之於儲其實寫威武大將軍勅者儲也內閣有勅書稿簿綴撰文者姓名何可誣也云云其說獨異然稿簿果存不應終明之世無一人見而言之明史本傳亦無明文置之不論可也至於集中詩文寥寥無幾體格亦不甚高黃佐序稱其生平著作多不存稿蓋非其注意之所在云
</p>
<div class="section" id="title-13"><h2>
	見素文集二十八卷奏疏七卷續集十二卷<span class="jiazhu">福建巡撫採進本</span>
</h2></div>
<p class="em2">
	明林俊撰俊字待用號見素莆田人成化戊戌進士官至刑部尚書諡貞肅事蹟具明史本傳俊始以糾權璫遠謫及撫江右則抗逆藩撫西蜀則平巨宼爲宏正間名臣晩年再起齗齗持正卒以不附合張璁桂萼致没後削籍葬以士禮尤見後凋之節所著詩文張詡序謂俊致仕之時手編成集者五十餘卷此本文二十八卷奏疏七卷續集詩文十二卷兼及其起廢以後所作併附以遺疏四首與詡序不符蓋巳出後人裒輯非俊自編之原本也俊爲文體裁不一大都奇崛博奧不沿襲臺閣之派其詩多學山谷後山兩家頗多隱澁之詞而氣味頗能遠俗奏議分兩曹外臺内臺西征起輔新政秋臺六稿無不委曲詳盡通達事機平生經畧此足見其大凡矣又案王鳳靈續集序稱俊原有詩集十四卷此本無之別有西征集凡詩歌二百二篇跋二篇賦一篇書二十二篇祭文二十四篇序四篇記五篇亦不以詩爲一集觀其孫及祖跋稱重梓是書而詩集尚闕是當時本未同刋故流傳頗尠今仍其原第著錄云
</p>
<div class="section" id="title-14"><h2>
	古城集六卷補遺一卷<span class="jiazhu">江蘇巡撫採進本</span>
</h2></div>
<p class="em2">
	明張吉撰吉字克修號翼齋又日黙庵又曰怡窩晚乃自稱曰古城餘千人成化辛丑進士官至貴州左布政使是編第一卷爲三朝奏議第二卷爲陸學訂疑第三卷爲貞觀小斷第四卷爲文畧第五第六卷爲詩末有補遺皆雜文明至正德初年姚江之說興而學問一變北地信陽之說興而文章亦一變吉當其時猶兢兢守先民矩矱高明不及王守仁而篤實則勝之才雄學富不及李夢陽何景明而平正通達則勝之且爲工部主事時則盡言直諫忤武宗謫官爲廣西布政使時又以不肯納賂劉瑾貶秩而爲肇慶府同知時力持公議掊擊柳璟願與都御史秦紘同逮卒白其冤尤人情所難以剛正之氣發爲文章固不與雕章繪句同日論矣
</p>
<div class="section" id="title-15"><h2>
	虛齋集五卷<span class="jiazhu">浙江巡撫採進本</span>
</h2></div>
<p class="em2">
	明蔡淸撰淸有易經蒙引已著錄明史藝文志載淸虛齋文集五卷與此本合蓋正德間葛志貞所輯林俊爲之序其後梨棗漫漶淸族孫庭魁復爲重刋而益以補遺附錄分爲八卷然所増不過手簡墨迹本無關輕重而史乘傳贊之作一槪附入尤多冗濫固不若原本之持擇有要矣淸學以窮理爲主篤守朱子之說其讀蜀阜存稿私記中謂朱陸俱祖孔孟而門戶不同然陸學未盡符於大中至正之矩不免爲偏安之業其宗旨所在可以槪見然其易經蒙引於朱子之解意有未安者亦多所駁正不爲苟合是其識解通達與諸儒之黨同伐異者有殊故其文章亦淳厚朴直言皆有物雖不以藻采見長而布帛菽粟之言殊非雕文刻鏤者所可幾也明史本傳稱淸在吏部因王恕訪以時事淸上二札一請振紀綱一薦劉大夏等三十餘人恕皆納用今檢其札乃不見集中即蔡廷魁増緝之本亦復不載蓋淸不欲居功巳諱而削其稿矣其斯爲醇儒之用心歟
</p>
<div class="section" id="title-16"><h2>
	容春堂前集二十卷後集十四卷續集十八卷别集九卷<span class="jiazhu">浙江汪汝瑮家藏本</span>
</h2></div>
<p class="em2">
	明邵寶撰寶有左觿已著錄寶舉鄉試出李東陽之門故其詩文矩度皆宗法東陽東陽於其詩文亦極推奬當寶以侍郞予告歸東陽作信難一篇以贈稱其集出入經史蒐羅傳記該括情事摹寫景物以極其所欲言而無冗字長語辛苦不怡之色若欲進於古之人且以歐陽修之知蘇軾爲比其心之相契如此然東陽所見袛有前集其後集續集别集則寶後所續編東陽弗及覩也今統觀四集其文邊幅少狹而高簡有法要無媿於醇正之目明史儒林傳稱其學以洛閩爲的嘗曰吾願爲眞士大夫不願爲假道學其文典重和雅以李東陽爲宗而原本經術粹然一出於正殆非虛美其詩淸和淡泊尤能抒寫性靈顧元慶夷白齋詩話極稱其乞歸終養上疏不允一篇謂其感動激發最爲海内傳誦蓋其眞摯不可及云
</p>
<div class="section" id="title-17"><h2>
	羅圭峯文集三十卷<span class="jiazhu">江蘇巡撫採進本</span>
</h2></div>
<p class="em2">
	明羅玘撰玘字景鳴南城人成化丁未進士官至南京吏部右侍郎諡文肅事蹟具明史文苑傳玘以氣節重一時其乞定宗社大計二疏及上李東陽書皆言人之所難言其文規橅韓愈戛戛獨造多抑掩其意迂折其詞使人思之於言外陳洪謨序稱聞其爲文必嘔心積慮至扄戶牖或踞木石隱度逾旬日或逾歲時神生境具而後命筆稍涉於萎陋詘誕之微雖數易稿不憚蓋與宋陳師道之吟詩不甚相遠其幽渺奧折也固宜而磊落嶔崎有意作態不能如韓文之渾噩亦緣於是殆性躭孤僻有所偏詣歟然在明人之中亦可謂爲其難者矣明制以翰林敎習宦官謂之内館據玘所作白江墓碑蓋嘗充是任者故集中諸文爲宦官作者頗多雖玘之風槪可以共諒於後世然其爲微瑕不止陶集之閒情顧一一錄之是所不可解也玘集一刻於旴眙再刻於南國子監又有武進孫氏本今皆未見據此本所敘則初刻於常州再刻於荆州板皆佚嘉靖五年陳洪謨得荆州本六卷又得續集二卷奏議一卷彚而重刋後其鄉人黃端伯又於玘曾孫寛處求得逸稿合原集編爲三十卷是其集輾轉増入巳非其舊兹數篇者毋乃端伯所増入歟此本爲康熙庚午玘八世從孫美才所刋編次頗無體例如文以壽文爲冠而以奏議列雜著後詩亦以壽詩爲冠而名之曰古樂府又以詞置賦之後詩之前皆爲顚舛其凡例第二條云集中詳加評綴凡有資舉業者聯圈標出所見如是則其失於刋削以多爲貴亦宜矣
</p>
<div class="section" id="title-18"><h2>
	吳文肅公摘稿四卷<span class="jiazhu">江蘇巡撫採進本</span>
</h2></div>
<p class="em2">
	明吳儼撰儼字克温宜興人成化丁未進士官至南京禮部尚書諡文肅事蹟具明史本傳正德初儼主順天鄉試以爲臣不易命題爲劉瑾所怒以飛語罷去瑾誅乃復進用其程文今在集中史稱劉瑾聞儼家多貲遺人㗖以美官儼峻拒之瑾怒會大計羣吏中旨罷儼官即其事也其集初藏於家至萬曆甲申其孫士遇始刋板同邑王升武進莊煦及其仲孫達可爲刪而存之故名曰摘稿儼當何李未出以前猶守明初舊格無鉤棘塗飾之習其才其學雖皆不及李東陽之宏富而文章局度舂容詩格亦復嫻雅往往因題寓意不似當時臺閣流派沿爲膚廓雖名不甚著要與東陽肩隨亦足相羽翼也
</p>
<div class="section" id="title-19"><h2>
	立齋遺文五卷<span class="jiazhu">浙江汪汝瑮家藏本</span>
</h2></div>
<p class="em2">
	明鄒智撰智字汝愚合州人成化丙午鄉試第一人時萬安方倚内官怙權智上公車時道過王恕即立志欲發其姦丁未成進士改庶吉士會星變遂上疏轚安及劉吉尹直三大學士兼劾中官雖留中不報而姦黨銜之次骨乃借他事羅織下詔獄將擬死刑彭韶力持之得謫廣東石城千戶所吏目卒於官年僅二十六事蹟具明史本傳金祺作智墓誌稱所著有立齋集藏於家考集中初到石城詩第二首後有其友人順德知縣吳廷舉附註記智自改定中四句事末有附載寄吳獻臣一書失其姓名論刻集及作序事則集爲廷舉所編次刋刻此本前有什邡縣訓導李廷樑序稱舊板佚闕按臺李公芳麓重梓蓋天啓乙丑所刋也凡奏疏一卷雜文三卷詩一卷附錄一卷智疏劾權姦直聲動天下然於君國之間纏綿篤摯至死不忘無一毫怨尤之意其在獄詩有云夢中不識身猶繫又逐東風入紫宸其辭朝詩云雲韶聲靜拜彤墀轉覺嬋媛不自持罪大故應誅兩觀網疎猶得竄三危盡披肝膽知何日望見衣裳只此時但願太平無一事孤臣萬死竟何悲與明季臺諫務以矯激沽名者相去萬萬故詩文多發於至性不假修飾之功雖間傷樸遫而眞氣流溢其感人者固在文字外矣
</p>
<div class="section" id="title-20"><h2>
	熊峯集十卷<span class="jiazhu">直隸總督採進本</span>
</h2></div>
<p class="em2">
	明石珤撰珤字邦彥藁城人成化丁未進士官至文淵閣大學士諡文隱改諡文介事迹具明史本傳珤出李東陽之門東陽每稱後進可托以柄斯文者惟珤一人皇甫汸嘗刪定其集爲四卷歲久板佚國朝康熙丁未餘姚孫光煬爲藁城知縣得別集遺藁於其家爲合而重刋之嗣聞眞定梁淸標家有其全集乃購得續刋共爲十卷即此本也自一卷至四卷爲詩五卷六卷爲文七卷至九卷又爲詩十卷又爲文蓋刋板巳定不能依類續入故其體例叢脞如是也珤詩文皆平正通達具有茶陵之體故東陽特許之當北地信陽駸駸代興之日而珤獨堅守師說屢典文衡皆力斥浮誇使粹然一出於正雖才學皆遜東陽而湜湜持正不趨時好亦可謂堅立之士矣
</p>
<div class="section" id="title-21"><h2>
	西村集八卷附錄一卷<span class="jiazhu">兩淮馬裕家藏本</span>
</h2></div>
<p class="em2">
	明史鑑撰案憲宗孝宗時有兩史鑑其一長洲人弘治已未進士見太學題名碑其一吳江人字明古號西村隱居不仕即撰此集者也鑑留心經世之務三原王恕巡撫江南時聞其名延見之訪以時政鑑指陳利病恕深服其才以爲可以當一面所著詩四卷文四卷嘉靖間其孫周裒而刋之以墓表及諸人哀挽之詩附於後周用盧襄各爲之序其文究悉物情練達時勢多關於國計民生而於吳中水利言之尤詳第五卷皆明初諸人列傳敘次簡明疑其欲爲野史而未就也其詩亦落落無俗韻惟古詩不知古音所註叶韻多謬誤文中祭徐有貞文及文後跋一篇以私恩之故爲力辯奪門一事未免曲筆耳案王士禎香祖筆記日吳江門人徐翰林電發<span class="jiazhu">案電發乃檢討徐釚之字</span>寄西村集二十八卷其鄉前輩史鑑明古著也集中有曾祖文質府君行狀<span class="jiazhu">案文質乃史彬之字</span>祗言洪武中縛貪吏詣闕事無一語及靖難集是陳繼儒仲醇選云云是鑑集本二十八卷此本八卷尚非完帙然今未見繼儒所選本故仍以此本著錄而附載其卷帙之異同備考證焉
</p>
<div class="section" id="title-22"><h2>
	胡文敬公集三卷<span class="jiazhu">副都御史黃登賢家藏本</span>
</h2></div>
<p class="em2">
	明胡居仁撰居仁有易像抄已著錄居仁本從吳與弼遊而醇正篤實乃過其師遠甚其學以治心養性爲本以經世宰物爲用以主忠信爲先以求放心爲要史稱薛瑄之後惟居仁一人而已居仁病學者撰述繁蕪嘗謂朱子注參同契陰符經皆可不作故易傳春秋傳外於經書皆不輕爲之註講授之語亦惟居業錄一篇詩文尤罕是集乃其門人余祜網羅散失而成雖中多少作然近裏著巳皆粹然儒者之言不似吳與弼書動稱夢見孔子也
</p>
<div class="section" id="title-23"><h2>
	方簡肅文集十卷<span class="jiazhu">浙江巡撫採進本</span>
</h2></div>
<p class="em2">
	明方良永撰良永字壽卿莆田人弘治庚戌進士官至右副都御史撫治鄖陽告歸再起巡撫應天中途疾作乞致仕旋除南京刑部尚書良永已先卒諡簡肅事迹具明史本傳是集爲河南按察使鄭茂所編隆慶庚午其孫山東布政使攸續刋之良永當正德時厯仕巖疆皆著丰采乞休後廷推屢及輒以養親辭今諸疏俱在集中進退頗爲不苟其文信筆揮灑雖不刻意求工而和平坦易不事鉤棘視後來摹擬塗飾之習轉爲本色其論劾朱寧一疏慷慨壯烈猶有牽裾折檻之風又常豫决寧王宸濠反謀濠敗後貽書王守仁與論定亂大計及其生平言學則云近世學者出天入神超悟獨到專以心學爲言皆附於象山其妄如此即所爲象山者似矣而中實未然毋亦優孟之爲孫叔敖歟其語皆隱刺守仁可謂卓然不阿其所好者矣
</p>
<div class="section" id="title-24"><h2>
	小鳴稿十卷<span class="jiazhu">浙江巡撫採進本</span>
</h2></div>
<p class="em2">
	明秦王朱誠泳撰誠泳號賓竹道人太祖五世孫也弘治元年以鎭安王襲封十一年薨諡曰簡明史諸王列傳稱誠泳性孝友恭謹嘗銘冠服以自警所著有經進小鳴集案朱彝尊詩話爾王年十齡嫡母陳妃以唐詩敎之日記一首嗣位後日賦一篇三十年靡間<span class="jiazhu">案誠泳襲爵僅十一年此云三十年當併其初封鎭安王時言之也</span>旣薨紀善强晟校刻其詩嘉靖初王孫定王維焯表上之詔送史館史稱經進蓋由於此此本不題經進字蓋刻在前而進在後也自卷一至卷八皆詩卷九爲雜文卷十爲恩賜勝覽錄乃弘治癸丑誠泳請朝命養疾於鳳泉温泉湯泉時所作其詩古體淸淺而質朴近體諧婉可誦七絶尤爲擅場如秋夜詩云霽月滿窗明似晝梧桐如雨下空庭又云空庭久坐不成寐明月滿堦砧杵聲又山行詩云啼鳥無聲僧入定半巖風落紫藤花皆風骨戍削往往有晚唐格意爾時館閣之中轉無此淸音矣
</p>
<div class="section" id="title-25"><h2>
	懷星堂集三十卷<span class="jiazhu">江蘇巡撫採進本</span>
</h2></div>
<p class="em2">
	明祝允明撰允明有蘇村小纂已著錄明史藝文志載祝氏集略三十卷懷星堂集三十卷小集七卷本傳稱其詩文集六十卷朱彝尊靜志居詩話載祝氏集略外又有金縷醉紅窺簾暢哉擲果拂絃玉期等集今行於世者惟祝氏集略及此集凡詩八卷雜文二十二卷允明與同郡唐寅並以任誕爲世指目寅以畫名允明以書名文章均其餘事寅詩頽唐淺率老益潦倒袁袠所輯六如居士集王世貞藝苑巵言以乞兒唱蓮花落詆之顧璘國寶新編稱允明學務師古吐詞命意迥絶俗界效齊梁月露之體高者凌徐庾下亦不失皮陸其推挹誠爲過當然允明詩取材頗富造語頗妍下擷晚唐上薄六代往往得其一體其文瀟灑自如不甚倚門傍戶雖無江山萬里之鉅觀而一邱一壑時復有致才人之作亦不妨存備一格矣
</p>
<div class="section" id="title-26"><h2>
	整庵存稿二十卷<span class="jiazhu">江西巡撫採進本</span>
</h2></div>
<p class="em2">
	明羅欽順撰欽順之學以窮理格物爲宗力攻王守仁良知之說其大旨具見所作困知記中已著於錄至詞章之事非其所好談藝家亦罕論及之其弟欽藹作儀訓錄稱欽順於應酬文字辭謝居多下筆稿成未嘗自是舊稿盈笥晩年手自芟存餘悉焚去謂二子曰此等文字世間不少慎勿出以示人姑留自觀可也云云其志趣可以想見然集中所作雖意境稍涉平衍而典雅醇正猶未失成化以來舊格詩雖近擊壤派尚不至爲有韻之語錄以抗行作者則不能在講學諸家亦可云質有其文矣
</p>
<div class="section" id="title-27"><h2>
	東江家藏集四十二卷<span class="jiazhu">兩淮馬裕家藏本</span>
</h2></div>
<p class="em2">
	明顧淸撰淸有松江府志已著錄是編凡山中稿四卷爲初集乃未仕時作北遊稿二十九卷爲中集乃旣仕後作歸來稿九卷爲後集乃致仕後作皆淸晚年所自編故體例頗爲精審又有留都稿四卷存稿十卷爲其子孫所續輯今巳不傳矣淸學端行謹砥礪名節當正德時諫疏凡十數上嘉靖初力請停遣旗校於時政皆有所獻替其詩淸新婉麗天趣盎然文章簡鍊醇雅自嫻法律當時何李崛興文體將變淸獨力守先民之矩矱雖波瀾氣熖未能極俶奇偉麗之觀要不謂之正聲不可也在茶陵一派之中亦挺然翹楚矣
</p>
<div class="section" id="title-28"><h2>
	空同集六十六卷<span class="jiazhu">陝西巡撫採進本</span>
</h2></div>
<p class="em2">
	明李夢陽撰夢陽有空同子已著錄夢陽爲戶部郎中時疏劾劉瑾遘禍幾危氣節本震動一世又倡言復古使天下毋讀唐以後書持論甚高足以竦當代之耳目故學者翕然從之文體一變厥後摹擬剽賊日就窠臼論者追原本始歸獄夢陽其受詬厲亦最深考明自洪武以來運當開國多昌明博大之音成化以後安享太平多臺閣雍容之制作愈久愈弊陳陳相因遂至嘽緩冗沓千篇一律夢陽振起痿痺使天下復知有古書不可謂之無功而盛氣矜心矯枉過直其黃河水繞漢官墻一詩以落句有郭汾陽字涉用唐事恐貽口實遂刪除其稿不入集中其堅立門戶至於如此同時若何景明薛蕙皆夢陽倡和之人景明諭詩諸書旣齗齗往復蕙亦有俊逸終憐何大復粗豪不解李空同句則氣類之中已有異議不待後來之排擊矣平心而論其詩才力富健實足以籠罩一時而古體必漢魏近體必盛唐句擬字摹食古不化亦往往有之所謂武庫之兵利鈍雜陳者也其文則故作聱牙以艱深文其淺易明人與其詩並重未免怵於盛名今並錄而存之俾瑕瑜不掩且以著風會轉變之由與門戶紛競之始焉
</p>
<div class="section" id="title-29"><h2>
	山齋集二十四卷<span class="jiazhu">福建巡撫採進本</span>
</h2></div>
<p class="em2">
	明鄭岳撰岳有莆陽文獻已著錄其所著詩文有蒙難錄西行紀南還錄山齋吟稿漫稿淨稿續稿奏議因雕本燹燬所存不過數種是集乃萬曆中其曾孫炫蒐輯重鋟凡詩七卷文十七卷炫跋謂較視舊集十未能存二三蓋亦幸而不佚也柯維騏續莆陽志稱其所作詩文俱暢達醖藉朱彝尊明詩綜引謝山子之言亦稱其詩深於諷諭之體考明史岳本傳稱其屢拒中官崔文之千請爭寧王宸濠之侵占又以爭興獻王祔廟忤旨奪俸其居官頗著風節而爲江西按察使時與李夢陽互訐爲兵部侍郞時又爲聶豹劾罷所與齟齬者乃皆正人蓋其天性孤介非惟與小人相忤即君子亦不苟合也其文章落落遠俗固亦有由焉
</p>
<div class="section" id="title-30"><h2>
	浮湘集四卷山中集四卷憑八集五卷續集二卷息園存稿詩十四卷文九卷緩慟集一卷<span class="jiazhu">山西巡撫採進本</span>
</h2></div>
<p class="em2">
	明顧璘撰璘有國寶新編已著錄是編乃其詩文全集浮湘集由開封府知府謫全州知州時作蔡羽序之山中集移病家居時作陳束序之憑几集憑几續集皆起官湖廣巡撫時作皇甫汸序之璘亦有自序息園存稿並刻於嘉靖戊戌詩稿陳大壯序之文稿鄧繼中序之附錄曰緩慟集官刑部侍郞時哭其亡女之作璘自序之朱彝尊明詩綜稱其尚有歸田稿今未見傳本不知佚否也明史文苑傳稱璘初與同里陳沂王韋號金陵三傑後寶應朱應登繼起號四大家然璘應登羽翼李夢陽而韋沂則頗持異論又稱璘詩矩矱唐人以風調勝今觀其集遠挹晉安之波近驂信陽之乘在正嘉間固不失爲第二流之首也
</p>
<div class="section" id="title-31"><h2>
	華泉集十四卷<span class="jiazhu">山東巡撫採進本</span>
</h2></div>
<p class="em2">
	明邊貢撰貢字庭實華泉其號也厯城人弘治丙辰進士官至南京戶部尚書事蹟具明史文苑傳是集凡詩八卷文六卷魯中立海岳靈秀集曰華泉之作雖不逮何李然平淡和粹孝廟以前海岱之才無其倫比胡應麟詩藪曰世人獨推李何爲當代第一余以爲空同關中人氣稍過勁未免失之怒張大復之亮節俊語出於天性亦自難到但工於文句而乏意外之趣獨邊華泉興象飄逸而語尤淸圓故當共推此人陳子龍明詩選則曰尚書才情甚富能於沉穩處見其流麗聲價在昌穀之下君采之上今考其詩才力雄健不及李夢陽何景明善於用長意境淸遠不及徐禎卿薛蕙善於用短而夷猶於諸人之間以不戰爲勝無憑陵一世之名而時過事移日久論定亦不甚受後人之排擊三人所論當以子龍爲持平矣昔薛蕙於嚴嵩爲同年頗相唱和及嵩柄國蕙即謝絶往還併削去舊作不留一字至今爲論者所稱是集乃以送嵩之作列爲壓卷不免見疑於淸議然詩集爲貢没之後其里人劉天民所編時當嘉靖戊戌正嵩權熾盛之日或天民無識趨附時局以爲榮非貢本志歟其文集亦大名魏允孚所續刋自明以來談藝家置而不論今核其品格實遠遜有韻之詞蓋才有偏長物不兩大附詩以行姑視爲琬琰之藉可矣
</p>
<div class="section" id="title-32"><h2>
	東田遺稿二卷<span class="jiazhu">兩江總督採進本</span>
</h2></div>
<p class="em2">
	明張羽撰羽字鳳舉泰興人弘治丙辰進士官至河南左布政使案明初張羽爲吳中四傑之一相距不過百載而襲前輩之姓名殊不可解然前張羽工詩此張羽亦復工詩豈有心仿效有藺相如之慕歟是集詩文各一卷爲其季子楨所編其門人儲洵序之羽爲御史抗疏劾劉瑾直聲震朝野集中疏劄文雖不多皆切中時弊方正之槪猶凛然可見詩亦規摹盛唐不落纎巧之習蓋弘治正德之間去明初前輩猶爲未遠流風餘韻往往而存而羽之澹靜峭直又出天性雖其博大富健不及李東陽諸人排奡鉅麗亦不及李夢陽諸人而不爲舊調之膚廓亦不爲新聲之塗飾肖心而出務達所見而止在諸作者中亦可以自爲一隊矣
</p>
<div class="section" id="title-33"><h2>
	劉淸惠集十二卷<span class="jiazhu">浙江巡撫採進本</span>
</h2></div>
<p class="em2">
	明劉麟撰麟字元瑞一字子振江西安仁人後流寓長興子孫遂隸籍焉弘治丙辰進士官至工部尚書事蹟具明史本傳初麟觀政工部時即與同年陸崑抗疏爭諫官下獄事及爲紹興府知府又以忤劉瑾褫職後官尚書卒以爭蘇松織造爲宦官所擠而罷蓋始終介介自立者其自紹興歸也依其姻家吳珫於長興與孫一元文徵明等往來倡和世傳徵明神樓圖即爲麟作也是集凡詩二卷奏疏雜文九卷附錄一卷麟曾孫𢡮陛所編萬曆丙午湖州知府無錫陳幼學刋之長興朱鳳翔爲序稱其文出入秦漢詩則駸駸韋杜固未免太過至稱其標格高入雲霄胸中無一毫芥蔕故所發皆盎然天趣讀之足消鄙吝則得其實矣是亦文章關乎人品之驗也
</p>
<div class="section" id="title-34"><h2>
	沙溪集二十三卷<span class="jiazhu">直隸總督採進本</span>
</h2></div>
<p class="em2">
	明孫緒撰緒字誠甫沙溪其自號也故城人弘治已未進士官至太僕寺卿是集文八卷賦一卷雜著一卷無用閒談六卷詩七卷其文沉著有健氣其無用閒談有曰文章與時高下人之才力亦各不同今人不能爲秦漢戰國猶秦漢戰國不能爲六經也世之文士尺寸步驟影響摹擬晦澁險深破碎難讀云云其意蓋爲李夢陽發可以見其趨向矣至于古今仕學辨之類參以排偶不古不今則編次者失於刪汰轉爲作者累耳其無用閒談多深切著明之語論文論詩亦各有確見王士禎池北偶談嘗摘其誤以五代王祚事爲彭時事其說良是他如論揚雄事亦失當然要不害其大旨詩格頗近李東陽而深以何孟春等註東陽樂府稱其過於李杜爲非蓋譏譽者之溢量非排轚東陽也此集舊與馬中錫東田集合刋然學問筆力皆勝中錫故今摘錄緒集而中錫集則存其目焉
</p>
<div class="section" id="title-35"><h2>
	王文成全書三十八卷<span class="jiazhu">浙江巡撫採進本</span>
</h2></div>
<p class="em2">
	明王守仁撰守仁有陽明鄉約法已著錄是書首編語錄三卷爲傳習錄附以朱子晚年定論乃守仁在時其門人徐愛所輯而錢德洪刪定之者次文錄五卷皆雜文別錄十卷爲奏疏公移之類外集七卷爲詩及雜文續編六卷則文錄所遺搜輯續刋者皆守仁殁後德洪所編次後附以年譜五卷世德記二卷亦德洪與王畿等所纂集也其初本各自爲書隆慶壬申御史新建謝廷傑巡按浙江始合梓以傳仿朱子全書之例以名之蓋當時以學術宗守仁故其推尊之如此守仁勲業氣節卓然見諸施行而爲文博大昌達詩亦秀逸有致不獨事功可稱其文章自足傳世也此書明末板佚多有選輯別本以行者然皆缺畧不及是編之詳備云
</p>
<div class="section" id="title-36"><h2>
	雙溪集八卷<span class="jiazhu">浙江朱彝尊家曝書亭藏本</span>
</h2></div>
<p class="em2">
	明杭淮撰淮字東卿宜興人弘治乙未進士官至南京總督糧儲右副都御史與兄濟並負詩名與李夢陽徐禎卿王守仁陸深諸人遞相唱和其詩格淸體健在弘治正德之際不高談古調亦不沿襲陳言頗諧中道此本乃其弟洵所編爲朱彝尊曝書亭舊藏卷末有彝尊手題兩行稱康熙辛巳九月十九日竹垞老人讀一過選入詩綜一十四首各詩内亦多圈點甲乙之處蓋其輯明詩綜時所評隲今詩綜本内所錄淮詩篇數並與自記相同中如打牛坪詩第三聯原本作碧障自雲生而彝尊改作蔓草自春生王思槐過訪詩第三聯原本作野竹過墻初挺秀而彝尊改作挺拔亦間有所點定皆較原本爲善且稱其詩遒鍊如繭絲抽自梭腸似澁而有條理五言尤擅場持論亦屬允愜云
</p>
<div class="section" id="title-37"><h2>
	對山集十卷<span class="jiazhu">湖北巡撫採進本</span>
</h2></div>
<p class="em2">
	明康海撰海有武功縣志已著錄其詩文集自明以來凡四刻一爲張太微所選一爲王世懋所選互有去取國朝康熙中其里人馬氏始裒其全集刻之江寧此本乃乾隆辛巳其里人編修孫景烈以所藏張太微本又加刋削而刻之海以救李夢陽故失身劉瑾瑾敗坐廢遂放浪自恣徵歌選妓於文章不復精思詩尤頽縱王世懋序稱其五七言古律多率意之作又慕少陵直攄胸臆或同時人名號爵里韻至便押不麗於雅朱孟震序述李維楨之言亦稱張太微本珷玞燕石間列錯陳故馬氏所増刋頗傷蕪雜景烈此本雖晚出而去取謹嚴於詩汰之尤力較諸本特爲完善已足盡海所長矣明人論海集者是非不一要以俞汝成文過於詩語爲不易之評其擬廷臣論寧夏事狀及鑄錢論諸篇尤頗切時弊崔銑吕柟皆以司馬遷比之誠爲太過然其逸氣往來翛然自異固在李夢陽等割剝秦漢者上也
</p>
<div class="section" id="title-38"><h2>
	柏齋集十一卷<span class="jiazhu">河南巡撫採進本</span>
</h2></div>
<p class="em2">
	明何瑭撰瑭有醫學管見已著錄瑭篤行勵志其論學一以格致爲宗集中送湛若水序謂甘泉以存心爲主予以格物致知爲先非存心固無以爲格致之本物格知至則心之體用益備其生平得力在此故當時東南學者多宗王守仁良知之說而瑭獨以躬行爲本不以講學自名然論其篤實乃在講學諸家上至如均徭均糧論兵諸篇究心世務皆能深中時弊尤非空談三代迂疎無用者比雖其文體朴質不斤斤於格律法度之間而有體有用不支不蔓與雕章繪句之學固又當別論矣集凡文十卷詩一卷爲嘉靖已酉鄭王所刻鄭世子載堉即瑭之甥其律數之學皆受之於瑭者也
</p>
<div class="section" id="title-39"><h2>
	竹澗文集八卷竹澗奏議四卷<span class="jiazhu">浙江汪汝瑮家藏本</span>
</h2></div>
<p class="em2">
	明潘希曾撰希曾字仲魯金華人弘治壬戌進士官至兵部左侍郎是集爲嘉靖末長洲黃省曾所校首載詩四卷次雜文四卷次奏議四卷而以墓誌小傳之類附錄於末核其卷數與千頃堂書目所載相符蓋猶舊本也希曾官兵科給事中時奏奪太監汪直義男官爵復因災異陳八事皆直指近倖無所避忌及奉使湖廣貴州計處邊儲又以不賂劉瑾矯旨下獄拷汎除名瑾誅起官復抗疏爭太素殿天鵝房諸役俱著直聲今觀集中章奏語皆剴切眞摰不爲粉餙而深中事理不媿其名其平時雖不以文章著而直抒胸臆沛然有餘亦其剛正之氣有不可掩遏者歟又希曾治河績最著小傳稱其別有治河錄今巳不傳然集中條議修築諸疏措置規模猶見一二是尤切於時用之文足以資後來考證者矣
</p>
<div class="section" id="title-40"><h2>
	大復集三十八卷<span class="jiazhu">兩淮馬裕家藏本</span>
</h2></div>
<p class="em2">
	明何景明撰景明有雍大記已著錄是集凡賦三卷詩二十六卷文九卷傳誌行狀之屬附錄於末王廷相康海唐龍王世貞各爲之序正嘉之間景明與李夢陽俱倡爲復古之學天下翕然從之文體一變然二人天分各殊取徑稍異故集中與夢陽論詩諸書反覆詰難齗齗然兩不相下平心而論摹擬蹊徑二人之所短畧同至夢陽雄邁之氣與景明諧雅之音亦各有所長正不妨離之雙美不必更分左右袒也景明於七言古體深崇四傑轉韻之格見所作明月篇序中王士禎論詩絶句有曰接迹風人明月篇何郎妙悟本從天王楊盧駱當時體莫逐刀圭誤後賢乃頗不以景明爲然其實七言肇自漢氏率乏長篇魏文帝燕歌行以後始自爲音節鮑照行路難始別成變調繼而作者實不多逢至永明以還蟬聯換韻宛轉抑揚規模始就故初唐以至長慶多從其格即杜甫諸歌行魚龍百變不可端倪而洗兵馬高都䕶驄馬行等篇亦不廢此一體士禎所論以防浮艷塗餙之弊則可必以景明之論足誤後人則不免於懲羮而吹虀矣
</p>
<div class="section" id="title-41"><h2>
	洹詞十二卷<span class="jiazhu">副都御史黃登賢家藏本</span>
</h2></div>
<p class="em2">
	明崔銑撰銑有讀易餘言已著錄是集題曰洹詞以銑家安陽境有洹水故也一卷二卷曰館集三卷曰退集四卷曰雍集五卷至十卷曰休集十一卷十二卷曰三仕集皆編年排次不分體裁襍著筆記亦參錯於其間銑力排王守仁之學謂其不當舍良能而談良知故持論行已一歸篤實其爭大禮劾張璁桂蕚風節表表亦不媿其言所作政議十篇準今酌古無儒生迂濶之習他若漫記十條可以補宋史之未備譌傳兩則可以靖明代之浮言而岳飛論一篇稱飛之急宜奉詔班師尤識大體蓋不以文章著而文章自可傳也第十一卷中有嚴嵩鈐山堂集序似涉南園作記之疑然嵩集載此序題嘉靖巳亥據明史嵩傳是時方爲禮部尚書未操國柄尚無由預識其姦是猶司馬光之於王安石非陸游之於韓侂冑矣
</p>
<div class="section" id="title-42"><h2>
	莊渠遺書十二卷<span class="jiazhu">山東巡撫採進本</span>
</h2></div>
<p class="em2">
	明魏校撰校有周禮沿革傳已著錄校欲行周禮於後世其說頗爲迂濶所著六書精蘊欲以古篆改小篆而所列古篆又多杜撰尤爲紕繆然校見聞較博學術亦醇故是集文律謹嚴不失雅正考據亦具有根柢無忝於儒者之言其御札問經義諸條亦多精確惟郊祀論一篇謂見於經者獨有南郊無北郊而以社當地祗之祭不知大司樂方丘之文與圜丘相對圜丘爲郊天方丘爲祭地可知未聞祭社於澤中之方丘且於夏日之至也又祭法瘞埋於泰折祭地也與燔柴於泰壇祭天之文相對皆北郊祭地之顯證校乃引周禮陰祀用黝牲駁祭法祭地用騂犢爲附會不知周禮禮記不能强合先儒辨之甚明無庸互相牽合自生糾結也
</p>
<div class="section" id="title-43"><h2>
	儼山集一百卷續集十卷<span class="jiazhu">兵部侍郎紀昀家藏本</span>
</h2></div>
<p class="em2">
	明陸深撰深有南巡日錄已著錄是集有費宷徐階二序文徵明後序續集前有唐錦序後有陸師道跋皆其子楫所編錦序及師道跋並稱尚有外集四十卷通此二集爲一百五十卷此本不載外集蓋外集皆其筆記雜著又自別行也明史文苑傳稱深少與徐禎卿相切磨爲文章有名書仿李邕趙孟頫賞鑑博雅爲詞臣冠階序稱深以經濟自許在翰林在國子數上書言事督學於晉參藩於楚旬宣於蜀則皆有功德於其士民而惜其獨以文章見宷序亦稱其以剴切不諛忤宰臣左遷以後畧無感時憤俗之意而舉其發教巖詩峽江道中詩證其無所怨尤今觀其集雖篇章繁富而大抵根柢學問切近事理非徒鬬靡誇多當正嘉之間七子之派盛行而獨以和平典雅爲宗毅然不失其故歩抑亦可謂有守者矣
</p>
<div class="section" id="title-44"><h2>
	迪功集六卷附談藝錄一卷<span class="jiazhu">兩淮鹽政採進本</span>
</h2></div>
<p class="em2">
	明徐禎卿撰禎卿有翦勝野聞已著錄其平生論詩宗旨見於談藝錄及與李夢陽第一書如云古詩三百可以博其源遺篇十九可以約其趣樂府雄高可以勵其氣離騷深永可以裨其思然後法經而植旨繩古以崇辭或未盡臻其奥吾亦罕見其失也又云繩漢之武其流也猶至於魏宗晉之體其弊也不可以悉據其所談仍北地摹古之門徑特夢陽才雄而氣盛故枵張其詞禎卿慮淡而思深故密運以意當時不能與夢陽爭先日久論定亦不與夢陽俱廢蓋以此也王士禎居易錄稱黃庭堅自定其詩爲精華錄僅三百首禎卿自定迪功集亦三百首此本凡樂府四十四首贈答詩十六首遊覽詩二十五首送别詩四十首寄憶詩二十一首咏懷詩十二首題詠詩二十一首哀挽詩三首共一百八十二首不足三百之數而五卷以下則爲雜文二十四篇題正德庚辰刋前有李夢陽顧璘序並稱六卷當是原本不知何以與士禎所言不符豈士禎所見別有一本歟毛先舒詩辨坻曰昌穀迪功集外復有徐迪功外集皇甫子安爲序而刻之者又有徐氏別稿五集曰鸚鵡編焦桐集花間集野興集自慙集又曰迪功集是所自選風骨最高外集殊復奕奕焦桐多近體最疵鸚鵡多學六朝間襍晚唐有竹枝楊柳之韻花間文章江左家家玉烟月揚州樹樹花於詩爲小乘入詞亦苦於不稱他如花間打散雙蝴蝶飛過墻兒又作團詠柳花詩云轉眼東風有遺恨井泥流水是前程便是詞家情語之最云云今不盡可見矣
</p>
<div class="section" id="title-45"><h2>
	太白山人漫稿八卷<span class="jiazhu">浙江孫仰曾家藏本</span>
</h2></div>
<p class="em2">
	明孫一元撰一元字太初自稱秦人或傳爲安化王孫王世貞題一元墓詩曰死不必孫與子生不必父與祖突作憑陵千古人依然寂寞一抔土蓋其踪跡詭異當時即莫之詳也嘗棲太白之巓故稱太白山人又嘗西入華南入衡東登岳又南入吳與劉麟吳珫陸崑龍霓稱苕溪五隱晚而就婚施氏遂卒於吳興麟爲文以表其墓事迹具明史隱逸傳一元才地超軼其詩排奡凌厲往往多悲壯激越之音靜志居詩話謂其瓣香在黃庭堅體格固畧相近然庭堅之詩沉思研練而入之故蟠拏崛强之勢多一元之詩軒豁披露而出之故淋漓豪岩之氣盛其意境亦小殊也明史藝文志載一元太白山人稿五卷此本爲崇禎中湖州周伯仁所刻凡八卷蓋據吳興張氏本及陽湖本而合輯之目錄於八卷之末尚標有補遺若千首而卷内無之豈當時有志搜訪而未得歟閔元衢歐餘漫錄載一元逸詩有送許相卿詩一首見許氏譜題王伯雨園亭二首見烏靑鎭志和吳甘泉四首重遊一首君馬黃一首見眞蹟飮馬長城窟一首見盧志菴所錄續於紀宣符家得十四首又稱鮑雅弢家有其詩抄約千餘首而梁淸遠雕邱雜志亦稱所藏一元墨迹有送別李遠菴北上詩風調極高不知漫稿何以不載則其散佚已多矣
</p>
<div class="section" id="title-46"><h2>
	鄭少谷集二十五卷<span class="jiazhu">福建巡撫採進本</span>
</h2></div>
<p class="em2">
	明鄭善夫撰善夫有經世要錄已著錄其詩規模杜甫多憂時感事之作林貞恒福州志病其時非天寶地遠拾遺爲無病而呻吟然武宗時奄豎内訌盜賊外作詩人蒿目未可謂之無因王世懋藝圃擷餘曰閩人家能佔畢而不甚工詩國初林鴻高廷禮唐泰輩皆稱能詩號閩南十才子然出楊徐下甚遠無論季迪其後氣骨峻峻差堪旗鼓中原者僅一鄭善夫耳其詩雖多摹杜猶是邊徐薛王之亞云云斯言持其平矣善夫諭詩五言云大哉杜少陵苦心良在斯末流但呌噪古意漫莫知鳳鳥空中鳴衆禽反見嗤觀其抒論知其不諧於俗也
</p>
<div class="section" id="title-47"><h2>
	苑洛集二十二卷<span class="jiazhu">副都御史黃登賢家藏本</span>
</h2></div>
<p class="em2">
	明韓邦奇撰邦奇有易學啓蒙意見已著錄是集凡序二卷記一卷誌銘三卷表一卷傳一卷策問一卷詩二卷詞一卷奏議五卷見聞攷隨錄五卷乃嘉靖末所刋汾陽孔天允爲之序當正嘉之際北地信陽方用其學提唱海内邦奇獨不相附和以著書餘事發爲文章不必沾沾求合於古人而記問淹通凡天官地理律吕數術兵法之屬無不博覽精思得其要領故其徵引之富議論之核一一具有根柢不同綴拾浮華至見聞考隨錄所紀朝廷典故頗爲詳備其間如譏于謙不能匡正之失及辨張綵阿附劉瑾之事雖不免小有偏駁而序次明晰可資考据其他辨論經義闡發易數更多精確可傳蓋有本之學雖瑣聞雜記亦與空談者異也
</p>
<div class="section" id="title-48"><h2>
	東洲初稿十四卷<span class="jiazhu">浙江巡撫採進本</span>
</h2></div>
<p class="em2">
	明夏良勝撰良勝有中庸衍義已著錄明史本傳稱良勝除名以後輯其部中章奏名曰銓司存稿凡議禮諸疏俱在今已不傳此其詩文集也前七卷爲雜文第八卷爲詩第九卷爲考定皇極指掌諸圖第十卷爲天文便覽自十一卷以下皆題曰仕止隨錄十一十二兩卷雜錄諫南巡下獄疏奏詩文及同時諸人投贈申救之作十三十四兩卷雜錄家居詩文自十三卷以前皆題門人滇池羅江編十四卷則題門人鍾陵江治續編明史藝文志載東洲稿十二卷詩八卷與此本卷帙互異然此本題曰初稿刻於正德十五年其嘉靖以後諸作咸未之及史所載者殆其全集之卷數歟良勝兩以直諫謫風節凜然其詩文無意求工而皆嶽嶽有直氣雖不以詞藻著名要非雕章繪句之士所可同日語也
</p> 



</div></body></html>