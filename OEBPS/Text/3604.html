<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百八十九·卷一百八十九（總集類四）</title></head><body><div id="text">

<p>
<strong>欽定四庫全書總目卷一百八十九</strong>
</p>
<div class="section" id="title-0"><h1>
	集部四十二
</h1><hr/></div>
<div class="section" id="title-1"><h2>
	總集類四
</h2></div>
<div class="section" id="title-2"><h2>
	乾坤淸氣集十四卷<span class="jiazhu">浙江鮑士㳟家藏本</span>
</h2></div>
<p class="em2">
	明偶桓編桓字武孟號海翁因眇一目又自號瞎牛太倉人洪武中官荆門州吏目是集錄元一代之詩分體編次其中如汪元量瀛國公元好問等上該金宋之末張以寜危素等亦下涉明初朱彝尊靜志居詩話稱明初詩人操選政者賴直良卿許中麗仲孚劉仔肩汝弼沈巽士偁王偁孟敭皆有所蔽惟瞎牛乾坤淸氣一編能别開生靣惜余所鈔闕七言近體絶句未得全書恒以爲憾此本稱鈔自孫氏蒼雪齋所缺與彝尊本同又以厲氏樊榭山房本郁氏東嘯軒本參校頗爲精善雖卷帙無多而去取極爲不苟又編在明初多見舊刻如七言古詩中陳旅泰定元年八月一首張翥周昉按樂圖一首鄭元祐送林彦淸一首將還淮揚一首古樂府中揭徯斯馬上郞車中女二首陳泰漢使謡一首薩都拉<span class="jiazhu">原作薩都刺今改正</span>秋夜長一首張憲飛來狐一首五言律詩中如馬祖常寄邵允文一首南征一首張翥禖臺一首遊石頭城淸凉寺一首楊基夏夜有懐第二首今本集皆佚不載惟賴此集以存又五言律詩中趙孟頫次袁學士上都集韻一首松雪集不載而譚氏所刻趙子昂詩集有之當亦從此本摭入也他如題金淵集詩山村集竹素山房集皆作吾衍此本作屠彝烏夜啼將進酒趙孝子歌三首玉山草堂雅集作柯九思此作雅琥皆足以考異其餘字句互異諸集者不一而足甚如倪瓚春日雲林齋居詩凡六韻六十字而與本集相同者僅十七字桓受知倪瓚最深是必其手授定本爲編雲林集者所未見矣至於甘立烏夜啼一首旣見八卷古樂府又載入一卷中作晩出西掖第二首編次亦未免小疎李孝光題楊鐵厓琴書安樂窩詩艷妻歡娛自令身枯二句誤析令字爲人之二字傳寫亦未免有舛然元詩選本究當以此編爲善也
</p>
<div class="section" id="title-3"><h2>
	元音十二卷<span class="jiazhu">浙江廵撫採進本</span>
</h2></div>
<p class="em2">
	不著編輯者名氏前有洪武甲子烏斯道序稱寜波孫原理彚輯又有曾用臧序稱爲定海丞張中達所刻未題辛巳九月下澣而空其年號兩字考辛巳爲建文三年殆以靖難革除剷削其板蓋猶明初本也所錄自劉因至龍雲從凡一百七十六人毎人之下畧注字號爵里大抵詳於元末而畧於元初末附無名氏詩十一首又陳益稷詩一首程文海詩四首滕賔詩一首虞集詩五首别題曰補遺均爲原目所不載其中無名氏諸篇尤爲淺俗與全書體例稍異或中達刻板之時以意増入歟顧嗣立元百家詩選凡例嘗議宋公傳元詩體要蔣易元風雅及原理是書所收均爲不廣然是書於去取之間頗具持擇雖未能盡汰當時穠縟之習而大致崇尚風格已有除煩滌濫之功矣
</p>
<div class="section" id="title-4"><h2>
	雅頌正音五卷<span class="jiazhu">江西廵撫採進本</span>
</h2></div>
<p class="em2">
	明劉仔肩編仔肩字汝弼鄱陽人洪武初因薦應召至京集同時之詩爲此書上自公卿下至衲子凡五十餘人而仔肩所作亦附焉用劉向王逸徐陵芮挺章例也有宋濓張孟兼前後二序皆作於洪武三年所選之詩毎人僅數首蓋是時諸人之集皆未成編隨得隨錄故未能賅備然明初諸家今無專集行世者頗藉以畧存梗槪其時武功初定文治方興仔肩擬之雅頌固未免溢美要其春容諧婉雍雍乎開國之音存之亦足以見明初之風氣也此本猶洪武時舊刻歲久刓敝頗有糢糊佚脫之處無别本可校今悉姑仍其舊焉
</p>
<div class="section" id="title-5"><h2>
	唐詩品彚九十卷拾遺十卷<span class="jiazhu">編修鄭際唐家藏本</span>
</h2></div>
<p class="em2">
	明高棅編棅有嘯臺集已著錄宋之末年江西一派與四靈一派併合而爲江湖派猥襍細碎如出一轍詩以大弊元人欲以新艷奇麗矯之迨其末流飛卿長吉一派與盧仝馬異劉义一派併合而爲鐵體妖冶俶詭如出一轍詩又大弊百餘年中能自拔於風氣外者落落數十人耳明初閩人林鴻始以規仿盛唐立論而棅實左右之是集其職志也所錄凡六百二十家得詩五千七百六十九首分體編次爲五言古詩二十四卷七言古詩十三卷長短句附焉五言絶句八卷六言附焉七言絶句十卷五言律詩十五卷五言排律十一卷七言律詩九卷排律附焉始於洪武甲子成於癸酉至戊寅又搜補作者六十一人詩九百五十四首爲拾遺十卷附於後考玉臺新詠有古絶句四首棅以絶句居律詩前蓋有所考至排律之名古所未有楊仲宏撰唐音始别爲一目棅祖其說遂至今沿用二馮批點才調集以堆砌板滯雜亂無章之病歸咎於排之一字詆棅爲作俑然詩家不善隸事即二韻四韻未嘗不堆砌板滯雜亂無章是亦不必盡以排字爲誤矣諸體之中各分正始正宗大家名家羽翼接武正變餘響旁流九格其凡例謂大畧以初唐爲正始盛唐爲正宗爲大家爲名家爲羽翼中唐爲接武晩唐爲正變爲餘響方外異人等詩爲旁流間有一二成家特立與時異者則不以世次拘之如陳子昂與李白列在正宗劉長卿錢起韋應物柳宗元與高適岑參同在名家是也其分初盛中晩蓋宋嚴羽巳有是說二馮嘗以劉長卿亦盛亦中之類力攻其謬然限斷之例亦論大槩耳寒温相代必有半冬半春之一日遂可謂四時無别哉明史文苑傳謂終明之世館閣以此書爲宗厥後李夢陽何景明等摹擬盛唐名爲崛起其胚胎實兆於此平心而論唐音之流爲膚廓者此書實啟其弊唐音之不絶於後世者亦此書實衍其傳功過並存不能互掩後來過毁過譽皆門戶之見非公論也至於章懷太子黄臺瓜詞沈佺期古意之類或點竄舊文康寳月劉令嫺之類或泛收六代杜常胡宿之類或誤採宋人小小瑕疵尤所未免卷帙旣富核檢爲難第觀其大體可矣
</p>
<div class="section" id="title-6"><h2>
	廣州四先生詩四卷<span class="jiazhu">浙江廵撫採進本</span>
</h2></div>
<p class="em2">
	不著編輯者名氏乃明初廣州黄哲李德王佐趙介四人詩也哲字庸之用薦拜翰林待制侍懿文太子讀書出知東阿縣陞東平通判歸尋坐法死有雪蓬集德字仲修洪武中用薦授雒陽長史官至義寜縣知縣有易庵集佐字彦舉本河東人元末侍父官南雄遂占南海籍洪武初徵至京師授給事中有聽雨軒瀛洲二集没後稿多遺逸僅存詩一卷郡人彭森刻於建安介字伯貞明初閉戶讀書不求仕進屢薦皆辭免坐累逮赴京師卒於南昌舟中後以子純官監察御史贈如其官有臨淸集四人初與同郡孫蕡號南園五先生後惟蕡集流傳四人著作巳多散佚此乃後人重輯之本以蕡集别行故惟稱四先生焉雖網羅放失篇帙無多然如哲之五言古體祖述齊梁德之七言長篇胎息温李俱可自名一家惟佐氣骨稍卑未能驂駕而介詩所存太少不足以見所長耳然粤東詩派數人實開其先其提唱風雅之功有未可没者故存之以著其槩俾與西庵集並傳焉
</p>
<div class="section" id="title-7"><h2>
	三華集十八卷<span class="jiazhu">兩淮鹽政採進本</span>
</h2></div>
<p class="em2">
	明無錫錢子正及弟子義姪仲益合刻詩也子正綠苔軒集六卷前有王達序子義種菊葊集四卷前有洪武八年自序仲益錦樹集八卷前有魏驥序三集初各自爲書正統中仲益族子公善等始合而刻之其曰三華者蓋以三者皆錢氏英華也按子正詩朱彝尊明詩綜不載但附見其名於子義之下然二人出處始末均無可考獨仲益以元末進士知華亭縣後爲翰林修撰見於魏驥序中而明詩綜載仲益永樂初以翰林編修轉周王府長史與驥序互有異同又稱仲益詩格爽朗惜遺集罕傳予從秦對巗前軰購得亟錄八首猶未盡其藴云云然則彝尊僅見仲益遺集未見斯本也則亦罕覯之笈矣
</p>
<div class="section" id="title-8"><h2>
	閩中十子詩三十卷<span class="jiazhu">浙江汪汝瑮家藏本</span>
</h2></div>
<p class="em2">
	明袁表馬燮同編表字景從燮字用昭皆福州人閩中十子者一曰福淸林鴻有膳部集一曰長樂陳亮有儲玉齋集一曰長樂高廷禮有木天淸氣集嘯臺集一曰閩縣王恭有白雲樵唱鳯臺淸嘯草澤狂歌諸集一曰閩縣唐泰詩軼不傳散見善鳴集中一曰閩縣鄭定有澹齋集一曰永福王偁有虚舟集一曰閩縣王褒有養靜集一曰閩縣周元有宜秋集一曰侯官黄元其集名不傳皆明初人萬曆丙子表等即高以陳家所藏諸人之詩選爲是集考閩中詩派多以十子爲宗厥後輾轉流傳漸成窠臼其初已有唐摹晉帖之評其後遂至有詩必律有律必七言而晉安一派乃至爲世所詬厲論閩中詩者嘗深病之要其濫觴之始不至是也十人遺集巳不盡傳傳者亦不盡可錄此編採擷菁華存其梗槪猶可以見一時之風氣固宜存以備一格焉
</p>
<div class="section" id="title-9"><h2>
	滄海遺珠四卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著編輯者名氏前有正統元年楊士奇序稱都督沐公所選又稱其字曰景顒黔寜王之仲子佐兄黔國公爲朝廷鎭撫西南一方考明史黔寜王沐英之子晟爲黔國公鎭雲南昂爲右都督傾雲南都司則此集當爲昂所編惟昂字景高不字景顒疑其初字景高至洪熙元年後避仁宗之諱改高爲顒史未及詳其以第三子爲仲子則疑誤以黔國公爲長也所錄凡朱經方行朱綝曾烜周昉韓宜可王景彰樓璉王汝玉逯录平顯胡粹中楊宗彝劉叔讓楊子善張洪范宗暉施敬僧天祥機先大用二十人之作共三百餘首皆明初流寓遷謫於雲南者毎人姓名之下各註其字號里居以其爲劉仔肩王偁諸家詩選所不及故名曰遺珠二十人皆無專集此編去取頗精審所錄多斐然可觀自古以來武人能詩者代代有之以武人司選錄而其書不愧善本者惟此一集而已是固不可不傳也
</p>
<div class="section" id="title-10"><h2>
	元詩體要十四卷<span class="jiazhu">浙江廵撫採進本</span>
</h2></div>
<p class="em2">
	明宋緖編緖字公傳以字行餘姚人成祖時預修永樂大典時同邑被徵者五人及書成宋孟嶽趙膚廸朱德茂張廷皆授官緖獨辭歸是集錄元一代之詩曹安讕言長語稱其分體三十有八此木凡爲體三十有六曰四言曰騷曰選曰樂府曰栢梁曰五言曰七言曰長短句曰雜古曰言曰詞曰歌曰行曰操曰曲曰吟曰嘆曰怨曰引曰謡曰詠曰篇曰禽言曰香奩曰陰何曰聯句曰集句曰無題曰詠物曰五言律曰七言律曰五言長律曰五言絶曰六言絶曰七言絶曰抝體較安所列少七言長律體側體二種未喻其故各體之前皆有小序仿方回瀛奎律髓之例其中或以體分或以題分體例頗不畫一其以體分者選體别於五言古吟嘆怨引之類别於樂府長短句别於襍古體未免治絲而棼其以題分者香奩無題詠物旣各爲類則行役邊塞贈答諸門將不勝載更不免於挂漏又第八卷楊維楨出浴絶句實唐韓偓七言律詩後四句亦間有疎舛然去取頗有鑒裁鄧林序稱緖深於詩故選詩如此之精非溢詞也傳本頗稀此本爲秀水曹溶家所藏目錄卷六以下闕書中亦間有缺頁惜無别本可校矣
</p>
<div class="section" id="title-11"><h2>
	中州名賢文表三十卷<span class="jiazhu">浙江鮑士㳟家藏本</span>
</h2></div>
<p class="em2">
	明劉昌編昌字欽謨吳縣人正統乙丑進士厯官河南提學副使遷廣東叅政是編即其官河南時所蒐輯凡許衡六卷姚燧八卷馬祖常五卷許有壬三卷王惲六卷富珠哩翀<span class="jiazhu">原作孛术魯翀今改正</span>二卷又畧依本集之體各以碑志銘傳等篇附錄於後考許衡魯齋遺書馬祖常石田集許有壬至正集王惲秋澗集雖尚有傳本而惟魯齋遺書有刋板餘皆輾轉傳鈔舛訛滋甚賴此編擷其英華得以互勘至姚燧本集五十卷富珠哩翀本集六十餘卷見於諸家著錄者巳久佚不傳獨賴此僅存共表章之功亦不可冺矣毎集末有昌所作跋語數則亦頗見考訂王士楨香祖筆記載其勸宋牧仲重刻文表且云欽謨諸跋當悉刻之以存其舊此本實康熙丙戌宋犖授錢塘汪立名所刋其附入原跋蓋本士楨之意也昌自序又謂此其内集尚有外集正集襍集若干卷今俱未見殆久而散佚歟
</p>
<div class="section" id="title-12"><h2>
	明文衡九十八卷<span class="jiazhu">兩江總督採進本</span>
</h2></div>
<p class="em2">
	明程敏政編敏政有宋遺民錄已著錄是編首代言爲詞臣奉勅撰擬之文次賦次騷次樂府次琴操次表箋次奏議次論次說次解次辨次原次箴次銘次頌次贊次七次策問次問對次書次記次序次題跋次襍著次傳次行狀次碑次神道碑次墓碣次墓誌次墓表次哀誄次祭文次字說爲類凡三十有八悉從玉臺新詠之例題作者姓名惟方孝孺則書字蓋是時靖難文禁稍弛而尚未全解故存其文而隱其名也内琴操缺一首表缺四首奏議缺十首辨缺一首頌缺一首贊缺二首記缺十一首序缺十五首題跋缺四首襍著缺一首傳缺一首神道碑缺十一首墓碣缺四首墓誌缺八首墓表缺二首祭文缺二首皆有錄無書各註闕字於目中未喻其故所錄如吳訥文章辨體序題劉定之襍志之類皆非文體而袁忠徹瀛國公事實之類事旣誣妄文尤鄙俚皆不免蕪襍之譏朱右攖寜生傳襍述醫案至以一篇占一卷亦乖體例然所錄皆洪武以後成化以前之文在北地信陽之前文格未變無七子末流摹擬詰屈之僞體稽明初之文者固當以是編爲正軌矣
</p>
<div class="section" id="title-13"><h2>
	新安文獻志一百卷<span class="jiazhu">兩淮馬裕家藏本</span>
</h2></div>
<p class="em2">
	明程敏政編是書於南北朝以後文章事蹟凡有闗於新安者悉採錄之六十卷以前爲甲集皆其鄕先逹詩文畧依真德秀文章正宗之例分類輯錄其六十一卷以後則皆先逹行實不必盡出郡人所論撰分神跡道原忠孝儒碩勲賢風節才望吏治遺逸世德寓公文苑材武烈女方技十五目其中有應行考訂者敏政復間以己意叅核而附注之徵引繁博條理淹貫凡徽州一郡之典故彚萃極爲賅備遺文軼事咸得藉以考見大凡故自明以來推爲鉅製其中小小踳駮者如凡例稱朱子詩文錄其涉於新安者而通判泰州江君墓銘竟爾見遺又朱子所作其父松行狀松所作其父森行狀旣巳並收而松韋齋集中有錄曾祖父詩後序一篇又復不錄皆不免於脫畧然司馬光資治通鑑巳稱牴牾不能自保是書卷帙繁重不能以稍有掛漏遂掩其蒐輯之功也
</p>
<div class="section" id="title-14"><h2>
	海岱會集十二卷<span class="jiazhu">兵部侍郎紀昀家藏本</span>
</h2></div>
<p class="em2">
	明石存禮藍田馮裕劉澄甫陳經黄卿劉淵甫楊應奎八人唱和之詩也存禮字敬夫號來山益都人弘治庚戌進士官至知府田有北泉集已著錄裕字伯順號閭山臨朐人正德戊辰進士官至按察司副使澄甫字子靜號山泉壽光人正德戊辰進士官至布政司叅議經字伯常號東渚益都人正德甲戌進士官至兵部尚書卿字時庸號海亭益都人正德戊辰進士官至布政司叅政淵甫字子深號范泉澄甫之弟正德戊午舉人應奎字文焕號澠谷益都人官至知府嘉靖乙未丙申間經以禮部侍郞丁憂里居田除名閒住淵甫未仕存禮等五人並致仕乃結詩社於北郭禪林後編輯所作成帙冠以社約同社姓氏及長至曰五月五日九月九日上巳日七月七日會集序五篇其詩凡古樂府二卷五言古詩二卷七言古詩二卷五言律詩三首五言排律一卷七言律詩一卷五言絶句一卷七言絶句一卷計詩七百四十九首其編輯名氏原本未載惟卷首萬曆巳亥魏允貞序稱友人馮用韞以海岱會集自遠寄至據王士楨古夫于亭襍錄蓋馮裕曾孫琦所選也八人皆不以詩名而其詩皆淸雅可觀無三楊臺閣之習亦無七子摹擬之弊故王士禎稱其各體皆入格非苟作者觀其社約中有不許將會内詩詞傳播違者有罰一條蓋山間林下自適性情不復以文壇名譽爲事故不隨風氣爲轉移而八人皆閒散之身自吟詠外别無餘事故互相推敲自少疵纇其斐然可誦良亦有由矣
</p>
<div class="section" id="title-15"><h2>
	經義模範一卷<span class="jiazhu">浙江鮑士㳟家藏本</span>
</h2></div>
<p class="em2">
	不著編輯者名氏前有王廷表序稱嘉靖丁未訪楊升庵於滇得經義模範一帙乃同年朱良矩所刻云云考廷表爲正德甲戌進士是科題名碑有朱良朱敬朱裳朱節朱昭朱方六人未詳孰是以字義求之殆朱方爲近乎方浙江永康人其仕履亦未詳所錄凡宋張才叔姚孝寜吳師孟張孝四人經義共十六篇其弁首即才叔自靖人自獻于先王一篇吕祖謙錄入文鑑者也時文之變千態萬狀愈遠而愈失其宗亦愈工而愈遠於道今觀其初體明白切實乃如此考吳伯宗榮進集亦載其洪武辛亥會試中式之文是爲明之首科其所作亦與此不相遠知立法之初惟以明理爲主不以修詞相尚矣康熙中編修俞長城嘗輯北宋至國初經義爲一百二十名家稿然所錄如王安石蘇轍諸人之作皆不言出自何書世或疑焉此集雖篇帙寥寥然猶可見經義之本始錄而存之亦足爲黜浮式靡之助惟劉安節集載有經義十七篇亦北宋程試之作此集不載或偶未見歟
</p>
<div class="section" id="title-16"><h2>
	文編六十四卷<span class="jiazhu">江蘇廵撫採進本</span>
</h2></div>
<p class="em2">
	明唐順之編順之有左編已著錄是集取由周迄宋之文分體排纂陳元素序稱以真德秀文章正宗爲藁本然德秀書主於論理而此書主於論文宗旨迥異元素說似未確也其中如以莊韓孫子諸篇入之論中爲强立名目又不錄史記漢書列傳而獨取後漢書黄憲傳冠諸傳之上進退亦多失據蓋彚收太廣義例太多蹖駁徃徃不免然順之深於古文能心知其得失凡所别擇具有精意觀其自序云不能無文即不能無法是編者文之工匠而法之至也其平日又嘗謂漢以前之文未嘗無法而未嘗有法法寓於無法之中故其爲法也密而不可窺唐與宋之文不能無法而能毫釐不失乎法以有法爲法故其爲法也嚴而不可犯其言皆妙解文理故是編所錄雖皆習誦之文而標舉脉絡批導窾會使後人得以窺見開闔順逆經緯錯綜之妙而神明變化以蘄至於古學秦漢者當於唐宋求門徑學唐宋者固當以此編爲門徑矣自正嘉之後北地信陽聲價奔走一世太倉厯下流派彌長而日久論定言古文者終以順之及歸有光王愼中三家爲歸豈非以學七子者畫虎不成反類狗學三家者刻鵠不成尚類鶩耶閻若璩潛邱劄記有與戴唐器書述宋實頴之言曰荆川才大如海評書有詳有畧惟文編出陳元素者非其原本又稱兩本舍下俱有他日呈寄自知之云云今世所行惟此一本其爲原本陳本不復可考要其大旨固皆出於順之也
</p>
<div class="section" id="title-17"><h2>
	古詩紀一百五十六卷<span class="jiazhu">内府藏本</span>
</h2></div>
<p class="em2">
	明馮惟訥撰惟訥字汝言臨朐人嘉靖戊戌進士官至江西左布政使加光䘵寺卿致仕事迹附見明史馮琦傳其書前集十卷皆古逸詩正集一百三十卷則漢魏以下陳隋以前之詩外集四卷附錄仙鬼之詩别集十二卷則前人論詩之語也時代緜長采摭繁富其中真僞錯襍以及牴牾舛漏所不能無故馮舒作詩紀匡謬以紏其失然上薄古初下迄六代有韻之作無不兼收溯詩家之淵源者不能外是書而别求固亦採珠之滄海伐木之鄧林也厥後臧懋循古詩所張之象古詩類苑梅鼎祚八代詩乘相繼而出總以是書爲藍本然懋循書雖稱補此書之闕而捃拾繁猥珠礫混淆又割裂分體不以時代爲次使閲者茫不得正變之源流之象書又以題編次竟作類書鼎祚書僅漢魏全錄晉宋以下皆從刪節巳非完備之觀而漢魏詩中如所増蘇武妻詩之類又深爲藝林之笑噱故至今惟惟訥此編爲詩家圭臬初太原甄敬爲刋板於陝西一依惟訥原次而剞劂甚拙復間有舛訛此本爲吳琯等重刋雖去其前集正集外集别集之名合併爲一百五十六卷而次第悉如其舊校讐亦較甄本爲詳故今從吳本錄之惟訥别有風雅廣逸十卷核其所載即此編之前集蓋初輯古逸諸篇先刋别行後乃續成漢魏以下併爲一篇實非有二今特别存其目而其書則不復錄焉
</p>
<div class="section" id="title-18"><h2>
	詩紀匡謬一卷<span class="jiazhu">江蘇廵撫採進本</span>
</h2></div>
<p class="em2">
	國朝馮舒撰舒字已蒼號黙菴又號癸巳老人常熟人舒因李攀龍詩刪鍾惺譚元春詩歸所載古詩輾轉沿訛而其源總出於馮惟訥之古詩紀因作是書以紏之凡一百一十二條其中如於忽操三章爲宋王令詩兩頭纎纎靑玉玦一章爲王建詩休洗紅二章爲楊愼詩一一辨之而楊愼石鼓文僞本全載卷中乃置不一詰又蘇伯玉妻盤中詩詩紀作漢人固謬宋本玉臺新詠列於傅休奕詩後不别題蘇伯玉妻乃嘉定間陳玉父刻本偶佚其名觀滄浪詩話稱蘇伯玉妻有此體見玉臺集則嚴羽所見之本實題伯玉妻名又桑世昌回文類聚載盤中詩亦題蘇伯玉妻則惟訥所題姓名不爲無據舒之所駁是知其一不知其二也至禹玉牒詞實載後漢書郡國志註中惟訥不言所出但於題下留未刻之板一行竟未及補舒校正斜柯諸字之訛而不及此條亦爲闕漏然他所抉摘多中其失考證精核實出惟訥之上原原本本証佐確然固於讀古詩者大有所裨不得議爲吹求雖謂之羽翼詩紀可矣
</p>
<div class="section" id="title-19"><h2>
	全蜀藝文志六十四卷<span class="jiazhu">兩淮馬裕家藏本</span>
</h2></div>
<p class="em2">
	明周復俊編復俊有東吳名賢記已著錄初宋慶元中四川安撫使袁說友屬知雲安縣程遇孫等八人裒成都文類五十卷中間尚有所未備嘉靖中復俊官四川按察司副使復博採漢魏以降詩文之有闗於蜀者彚爲此書包括網羅極爲賅洽所載如宋羅泌姓氏譜元費著古器譜諸書多不傳於今又如李商隱重陽亭銘爲文苑英華所不錄其本集亦失載徐炯徐樹穀箋註義山文集即據此書以補入如斯之類皆足以資考核諸篇之後復俊間附案語如漢初平五年周公禮殿記載洪适隸釋並載史子堅隸格詳畧異同彼此互見亦頗有所辨證其中若曹丕告益州文與魏人檄蜀文僞詞虚煽顛倒是非於理可以不錄然此志蒐羅故實例主全收非同編錄總集有所去取善惡並載亦未足爲復俊病惟篇末不著駁正之詞以申公義是則義例之疎耳
</p>
<div class="section" id="title-20"><h2>
	古今詩刪三十四卷<span class="jiazhu">江蘇廵撫採進本</span>
</h2></div>
<p class="em2">
	明李攀龍編攀龍有詩學事類已著錄是編爲所錄厯代之詩毎代各自分體始於古逸次以漢魏南北朝次以唐唐以後繼以明多錄同時諸人之作而不及宋元蓋自李夢陽倡不讀唐以後書之說前後七子率以此論相尚攀龍是選猶是志也江淹作襍擬詩上自漢京下至齊代古今咸列正變不遺其序有曰蛾眉詎同貌而俱動於魄芳草寜共氣而皆悅於魂又曰世之諸賢各滯所迷莫不論甘而忌辛好丹而非素豈所謂通方廣恕好遠兼愛然則文章派别不主一途但可以工拙爲程未容以時代爲限宋詩導黄陳之派多生硬杈椏元詩沿温李之波多綺靡婉弱論其流弊誠亦多端然鉅製鴻篇亦不勝數何容刪除兩代等之自鄶無譏王士禎論詩絶句有曰鐵崖樂府氣淋漓淵潁歌行格儘奇耳食紛紛說開寳幾人眼見宋元詩其殆爲夢陽軰發歟且以此選所錄而論唐末之韋莊李建勲距宋初閲歲無多明初之劉基梁寅在元末吟篇不少何以數年之内今古頓殊一人之身薰蕕互異此直門戶之見入主出奴不緣真有限斷厥後摹擬剽竊流弊萬端遂與公安竟陵同受後人之詬厲豈非高談盛氣有以激之遂至出爾反爾乎然明季論詩之黨判於七子七子論詩之旨不外此編錄而存之亦足以見風會變遷之故是非蜂起之由未可廢也流俗所行别有攀龍唐詩選攀龍實無是書乃明末坊賈割取詩刪中唐詩加以評註别立斯名以其流傳旣久今亦别存其目而不錄其書焉
</p>
<div class="section" id="title-21"><h2>
	唐宋元名表四卷<span class="jiazhu">浙江汪啟淑家藏本</span>
</h2></div>
<p class="em2">
	明胡松編松有滁州志已著錄明史松本傳稱松㓜嗜學嘗輯古名臣章奏今未見其本是編乃松督學山西時選爲士子程式之書雖所錄皆各集所有無奇祕未睹之篇而去取極爲不苟前有自序曰是學也昉於漢魏六朝盛於隋唐而極於宋其體不能盡同然其意同於宣上德而逹下情明巳志而述物則其後相沿日下競趨新巧爭尚衍博徃徃貪用事而晦其意務屬詞而滅其質蓋四六之本意失之遠矣其言頗爲明切自明代二塲用表而表遂變爲時文久而僞體雜出或參以長聯如王世貞所作一聯多至十餘句如四書文之二小比或叅以五七言詩句以爲源出徐庾及王駱不知徐庾王駱用之於賦賦爲古詩之流其體相近若以詩入文豈復成格至於全用成句毎生硬而杈椏間雜俗語多鄙俚而率易冠冕堂皇之調剽襲者陳膚餖飣割裂之詞小才者纎巧其弊尤不勝言松選此編挽頽波而歸之雅亦可謂有功於駢體者矣
</p>
<div class="section" id="title-22"><h2>
	文氏五家詩十四卷<span class="jiazhu">浙江汪汝瑮家藏本</span>
</h2></div>
<p class="em2">
	明長洲文氏三世五人之詩也文洪字功大成化乙酉舉人官淶水教諭著括囊稿詩一卷文一卷其孫徵明著甫田集詩四卷徵明長子彭字壽承官南京國子監博士著博士詩二卷次子嘉字休承官和州學正著和州詩一卷彭之子肇祉字基聖官上林苑錄事亦著詩五卷中惟徵明名最盛其家學之淵源則自洪始之如靜志居詩話所稱野猿窺落果林蝶戀殘花自得翻書趣渾忘對客言諸句饒有恬澹之致徵明詩格不高而意境自能拔俗至彭嘉肇祉亦能於耳濡目染之餘力承先緖所謂謝家子弟雖復不端正者亦奕奕有一種風氣也徵明甫田集已著錄然卷帙相連無容割裂且除此一集與五家之目亦不合尤無容改其舊名以五爲四故仍並錄之而附著其互見之故焉
</p>
<div class="section" id="title-23"><h2>
	宋藝圃集二十二卷<span class="jiazhu">浙江鮑士㳟家藏本</span>
</h2></div>
<p class="em2">
	明李蓘編蓘有黄谷瑣談已著錄是集選錄宋人之詩殫力蒐羅凡十三載至隆慶丁卯而後成所列凡二百三十有六人而核其名氏實二百三十有七人蓋編目時誤數一人末卷附釋衲三十三人宫閨六人靈怪三則妓流五人不知名四人通上當爲二百八十八人而註曰共二百八十四人則除不知姓名四人不數耳王士禎香祖筆記稱所選凡二百八十人亦悞數也書中編次後先最爲顛倒如以蘇軾蘇轍列張詠余靖范仲淹司馬光前陳與義吕本仲曾幾列蔡襄歐陽修黄庭堅陳師道前秦觀列趙抃蘇頌前楊萬里列楊蟠米芾王令唐庚前葉采嚴粲列蔡京章惇前林景熙謝翺列陸游前者指不勝屈其最誕者莫若以徽宗皇帝與邢居實張栻劉子翬合爲一卷夫漢書藝文志以文帝列劉敬賈山之間武帝列蔡甲倪寛之間玉臺新詠以梁武帝及太子諸王列吳均等九人之後蕭子顯等二十一人之前以時代相次猶爲有說至邢居實爲邢恕之子年十八早夭在徽宗以前劉子翬爲劉韐之子張栻爲張浚之子皆南宋高孝時人在徽宗以後乃君臣淆列尤屬不倫殆由選錄時隨手襍抄未遑銓次歟至於廖融江爲沈彬孟賔于之屬則上涉南唐馬定國周昻李純甫趙渢龎鑄史肅劉迎之屬則旁及金朝衡以斷限更屬未安王士禎之所糾亦未嘗不中其失也然香祖筆記又曰隆慶初元海内尊尚李王之派諱言宋詩而子田獨闡幽抉異撰爲此書其學識有過人者則士禎亦甚取其書矣
</p>
<div class="section" id="title-24"><h2>
	元藝圃集四卷<span class="jiazhu">浙江鮑士㳟家藏本</span>
</h2></div>
<p class="em2">
	明李蓘編此集續宋詩而選所錄凡一百九人詩六百二十五首自序稱地僻少書籍無以盡括一代之所長今觀所錄有虞集范梈揭傒斯而無楊載即一代名人號爲四家者已闕其一是漏畧誠所不免又劉辰翁乃宋人王庭筠高克㳟元好問乃金人僧來復乃明人一例載人頗失斷限其編次則倪瓚宋无余闕等皆元末人而名在最前戴表元白珽等皆元初人而名在最後其他亦多先後顛倒頗無倫序似亦隨見隨抄未經勘定之本與宋藝圃集相同殆慵於排纂遂用唐無名氏搜玉小集不拘時代之例歟然其自序謂宋詩痼於理元詩鄰於詞則深中兩代作者之弊故其去取之間頗爲不苟以云備一代之詩誠爲不足以云鑒别則較之泛濫旁收務盈卷帙者精審多矣
</p>
<div class="section" id="title-25"><h2>
	唐宋八大家文鈔一百六十四卷<span class="jiazhu">通行本</span>
</h2></div>
<p class="em2">
	明茅坤編坤有徐海本末已著錄明史文苑傳稱坤善古文最心折唐順之順之所著文編唐宋人自韓柳歐三蘇曾王八家外無所取故坤選八大家文鈔考明初朱右巳採錄韓柳歐陽曾王三蘇之作爲八先生文集實遠在坤前然右書今不傳惟坤此集爲世所傳習凡韓愈文十六卷柳宗元文十二卷歐陽修文三十二卷附五代史抄二十卷王安石文十六卷曾鞏文十卷蘇洵文十卷蘇軾文二十八卷蘇轍文二十卷毎家各爲之引說者謂其書本出唐順之坤據其稿本刋板以行攘爲巳作如郭象之於向秀然坤所作序例明言以順之及王愼中評語標入實未諱所自來則稱爲盗襲者誣矣其書初刋於杭州歲久漫漶萬曆中坤之孫著復爲訂正而重刋之始以坤所批五代史附入歐文之後今所行者皆著重訂本也自李夢陽空同集出以字句摹秦漢而秦漢爲窠臼自坤白華樓稿出以機調摹唐宋而唐宋又爲窠臼故坤嘗以書與唐順之論文順之復書有尚以眉髪相山川而未以精神相山川之語又謂繩墨布置奇正轉摺雖有專門師法至於中間一叚精神命脉則非具今古雙眼者不足與此云云蓋頗不以能爲古文許之今觀是集大抵亦爲舉業而設其所評論疏舛尤不可枚舉黄宗羲南雷文定有答張自烈書謂其韓文内孔司勲誌不曉句讀貞曜先生誌所云來弔韓氏謂不知何人柳文内與顧十郞書悞疑十郞爲宗元座主歐文内薛簡肅舉進士第一讓王嚴疑其何以得讓又以張谷墓表遷員外郞知陽武縣爲當時特重令職又孫之翰誌學究出身進士及第爲再舉進士皆不明宋制而妄爲之說又謂其圈點批抺亦多不得要領而詆爲小小結果皆切中其病然八家全集浩博學者徧讀爲難書肆選本又漏畧過甚坤所選錄尚得煩簡之中集中評語雖所見未深而亦足爲初學之門徑一二百年以來家弦戶誦固亦有由矣
</p>
<div class="section" id="title-26"><h2>
	吳都文粹續集五十六卷補遺一卷<span class="jiazhu">兩淮馬裕家藏本</span>
</h2></div>
<p class="em2">
	明錢穀撰穀字叔寳長洲人明史文苑傳附見文徵明傳中但稱其能畫朱彝尊靜志居詩話則稱穀貧無典籍遊文徵明之門日取挿架書讀之手抄異書最多至老不倦倣鄭虎臣吳都文粹輯成續編聞有三百卷其子功甫繼之吳中文獻藉以不墜云云功甫錢與治之字也所稱卷數與此本不符疑合與治續編言之或穀初所蒐羅原有此數後復加刪汰以成今本彝尊乃据其舊稿言之歟此本第五十三卷五十四卷俱佚第五十卷亦殘缺檢勘他本並同蓋流傳旣久不免脫遺巳非完本其中所標二十一門分類亦多未確蓋能博而未能精者然自說部類家詩編文藁以至遺碑斷碣無不甄錄其採輯之富視鄭書幾增至十倍吳中文獻多藉是以有徵亦未可以蕪襍棄矣
</p>
<div class="section" id="title-27"><h2>
	石倉歷代詩選五百六卷<span class="jiazhu">浙江廵撫採進本</span>
</h2></div>
<p class="em2">
	明曹學佺編學佺有易經通論已著錄是編所選厯代之詩上起古初下迄於明凡古詩十三卷唐詩一百卷拾遺十卷宋詩一百七卷金元詩五十卷明詩初集八十六卷次集一百四十卷舊一名十二代詩選然漢魏晉宋南齊梁陳魏北齊周隋實十一代旣錄古逸乃綴於八代之末又併五代於唐併金於元於體例名目皆乖刺不合故從其板心所題稱厯代詩選於義爲諧所選雖卷帙浩博不免傷於糅襍然上下二千年間作者皆畧存梗槩又學佺本自工詩故所去取亦大都不乖風雅之旨固猶勝貪多務得細大不捐者惟金代僅錄元好問一人頗爲疎漏意其時毛晉所刋中州集河汾諸老詩猶未盛行故學佺未見歟其冠於元詩之首亦以一代祇一人不能成集故也據千頃堂書目學佺所錄明詩尚有三集一百卷四集一百三十二卷五集五十二卷六集一百卷今皆未見殆巳散佚然自萬曆以後繁音側調愈變愈遠於古論者等諸自鄶無譏是本止於嘉隆正明詩之極盛其三集以下之不存正亦不足惜矣
</p>
<div class="section" id="title-28"><h2>
	四六法海十二卷<span class="jiazhu">内府藏本</span>
</h2></div>
<p class="em2">
	明王志堅編志堅有讀史商語已著錄秦漢以來自李斯諫逐客書始點綴華詞自鄒陽獄中上梁王書始叠陳故事是駢體之漸萌也符命之作則封禪書典引問對之文則答賔戯客難駸駸乎偶句漸多沿及晉宋格律遂成流迨齊梁體裁大判由質實而趨麗藻莫知其然而然然實皆源出古文承流遞變猶四言之詩至漢而爲五言至六朝而有對句至唐而遂爲近體面目各别神理不殊其原本風雅則一也厥後輾轉相沿逐其末而忘其本故周武帝病其浮靡隋李諤論其佻巧唐韓愈亦齗齗有古文時文之辨降而愈壞一濫於宋人之啟劄再濫於明人之表判剿襲皮毛轉相販鬻或塗餙而掩情或堆砌而傷氣或雕鏤纎巧而傷雅四六遂爲作者所詬厲宋姚鉉撰唐文粹至盡黜儷偶宋祁修新唐書至全刪詔令而明之季年豫章之攻雲間者亦以沿溯六朝相詆豈非作四六者不知與古體同源愈趨愈下有以啟議者之口乎志堅此編所錄下迄於元而能上溯於魏晉如勅則托始宋武帝冊文則托始宋公九錫文表則托始陸機桓温謝靈運書則托始於魏文帝應瑒應璩陸景薛綜阮籍吕安陸雲習鑿齒序則托始陸機論則托始謝靈運大抵皆變體之初儷語散文相兼而用其齊梁以至唐人亦多取不甚拘對偶者俾讀者知四六之文運意遣詞與古文不異於茲體深爲有功至於毎篇之末或箋註其本事或考證其異同或臚列其始末亦皆元元本本語有實徵非明代選本所可及據其凡例雖爲舉業而作實則四六之源流正變具於是編矣未可以書肆刋本忽之也
</p>
<div class="section" id="title-29"><h2>
	古樂苑五十二卷<span class="jiazhu">兩淮馬裕家藏本</span>
</h2></div>
<p class="em2">
	明梅鼎祚撰鼎祚有才鬼記已著錄是編因郭茂倩樂府詩集而增輯之郭本止於唐末此本止於南北朝則用左克明古樂府例也其所補者如琴曲歌詞龎德公之於忽操見宋文鑑中乃王令擬作非眞龎所自作也雜歌曲詞之劉勲妻其詩藝文類聚稱魏文帝作玉臺新咏稱王宋自作邢凱坦齋通編稱曹植作然總爲五言詩不云樂府亦不以劉勲妻三字爲樂府題也左思嬌女詩自詠其二女嬉戲之事亦不云樂府也至梁昭明太子沈約王錫王規王纘殷鈞之大言細言不過偶然游戲實宋玉大言賦之流旣非古調亦未被新聲强名之曰樂府則世說新語所謂矛頭淅米劍頭炊百歲老翁攀枯枝井上轆轤卧嬰兒盲人騎瞎馬夜半臨深池者何又不入乎温子昇之擣衣本咏閨情亦强名曰樂府柳惲謝惠連曹毗所作亦同此題何又見遺乎梁簡文帝之名士悅傾城本題爲和湘東王亦偶拈成句未必調名沈約之六憶詩隋煬帝之雜憶詩且明標詩字以及閨思閨怨春思秋思之類無不闌入則又何詩不可入樂乎婉轉歌見吳均續齊諧記及晉書劉妙容鬼也王敬伯人也劉妙容歌列琴曲歌詞中王敬伯歌自應列於其後即兩本字句小異不過註一作某耳乃以敬伯補入末卷鬼歌中顚倒錯亂殊不可解又開卷爲古歌詞以斷竹之歌爲首迄於秦始皇祀洛水歌巳不及郭本之託始郊廟爲得體而雜歌謡詞中又出古歌一門始於擊壤歌迄於甘泉歌不知其以何爲别他如隋煬帝之望江南採摭僞撰之小說絶不考唐叚安節樂府雜錄至李德裕時始有此調則益糅雜矣然其捃拾遺佚頗足補郭氏之闕其解題亦頗有所增益雖有絲麻無棄菅蒯存之亦可資考證也其衍錄四卷記作者爵里及諸家評論蓋剽剟馮惟訥詩紀别集而稍爲附益多採楊愼等之說今亦並錄之備參訂焉
</p>
<div class="section" id="title-30"><h2>
	皇霸文紀十三卷<span class="jiazhu">浙江廵撫採進本</span>
</h2></div>
<p class="em2">
	明梅鼎祚編鼎祚輯陳隋以前之文編爲文紀以配馮惟訥詩紀此編上起古初下迄於秦故曰皇霸文紀乃其書之第一集也洪荒以降書契莫詳事尚無徵况其文字傳其後者非漢代緯書之依託即戰國諸子之寓言一槩裒存遂不免一真百僞至集古錄博古圖考古圖所列諸銘名姓時代半屬臆求點畫偏旁多緣附會劉楊異釋薛鄭殊音而確定爲某商某周編之簡牘實爲失於闕疑甚至簉磬銘六十三字惟錄篆文尤乖體例他如穆天子傳詩序之類本各自爲書亦登文集則錄所不當錄屈原楚詞惟載三篇則刪所不當刪何致之僞岣嶁碑楊愼之僞石鼓文並出近代漫無考證大横庚庚之兆且以漢文誤入之皆輯錄之疎不可據爲典要然網羅繁富周秦以前之作莫備於斯蕪雜之中菁英不乏陸機所謂雖榛楛之勿翦亦蒙茸於集翠者也故病其濫而終取其博焉
</p>
<div class="section" id="title-31"><h2>
	西漢文紀二十四卷<span class="jiazhu">浙江廵撫採進本</span>
</h2></div>
<p class="em2">
	明梅鼎祚編鼎祚皇霸文紀真僞糅雜頗有炫博之譏其作是編則一以史記漢書爲主而雜采他書附益之所據爲根本者較諸子雜言頗爲典實故所收於班馬二史之外者亦藉以叅校是非不至如皇霸文紀之濫如飛燕奏牋成帝答詔張良四皓徃返書孔臧與子弟書東方朔寳甕銘李陵蘇武徃返書劉向上闗尹子子華子於陵子奏揚雄潤州牧箴卓文君司馬相如誄諸篇依託顯然者皆能辨之其他如西京雜記東方朔别傳搜神記博物志佛藏辨正論所載諸篇及孔安國尚書序孔衍家語序等文雖未能一一釐正要其所漏不過百中之一矣惟新書節錄數篇則新語春秋繁露之類以例推之何不並載列女傳及揚雄諸賦並節錄其序以例推之其他亦將多不勝收殊無義例其於詔制旣以各帝分編又徃徃隨事附各篇之後端緖龎襍於編次之體亦乖然三代以下文章莫盛於西漢西漢莫備於此編含英咀華固著作之驪淵也
</p>
<div class="section" id="title-32"><h2>
	東漢文紀三十二卷<span class="jiazhu">浙江廵撫採進本</span>
</h2></div>
<p class="em2">
	明梅鼎祚編鼎祚西漢文紀根據史漢故多爲典確是編雖亦以正史爲宗而雜書之作始盛於東漢即劉珍張璠諸記著錄正史者亦逾八家沿及六代小說繁興其時去雒京最近故依託附會尤較西漢爲多至於集古金石諸錄博古考古諸圖以迨隸釋隸續而下搜括舊刻爭奇炫博者彌不一家而西漢自五鳯磚數事以外寥寥無多其碑碣文詞器物銘識亦徃徃惟稱東漢鼎祚蒐羅旣富義取全收其間真贋互陳異同蠭起而訂訛正舛亦不及西漢文紀之詳固其所也至如曹全一碑近代始出亦復捃摭不遺其采輯亦云勤矣若夫永和裴岑破呼衍王碑遠在西域我皇上天威耆定儒者始睹其文鼎祚生明季衰微之時嘉峪闗外即爲絶域其畧而不載固未可以爲疎漏焉
</p>
<div class="section" id="title-33"><h2>
	西晉文紀二十卷<span class="jiazhu">浙江廵撫採進本</span>
</h2></div>
<p class="em2">
	明梅鼎祚編西晉相傳四葉爲日無多何晏王弼之徒以莊老淸言轉相神聖浸滛不返遂至於南渡偏安然觀鼎祚所編一代之文則討論典故崇勵風俗者猶居其半蓋東漢以來老師宿儒之遺訓越三國而猶有存焉非鼎祚裒而輯之不知建武以還猶能立國者爲禮教未殄之故也其中多采詩賦之序以足篇帙特較他代爲繁殊嫌割裂又司馬懿以及師昭雖晉書本紀三祖並登而揆以史法終乖限斷鼎祚旣通編八代之文自宜附之魏末使名號不舛時代靡差乃因仍晉書之失存其帝號以冠篇是亦失於糾正者矣
</p>
<div class="section" id="title-34"><h2>
	宋文紀十八卷<span class="jiazhu">浙江廵撫採進本</span>
</h2></div>
<p class="em2">
	明梅鼎祚編鼎祚所輯八代文紀卷溢三百其板行者自皇霸至西晉而止鼎祚没後應天廵按御史張煊寜國府知府周維新始爲次第開雕而此集先成故卷首獨有煊及維新序宋之文上承魏晉淸儁之體猶存下啟齊梁纂組之風漸盛於八代之内居文質升降之闗雖涉雕華未全綺靡觀鼎祚所錄可以見風氣轉移日趨日變之故焉其編纂之體畧同漢晉中間如廬山公九錫文和香方之類鉅細兼收義取全備猶之䱇表頭責子羽文諸作咸登前牒不能以蕪累爲譏惟宋公冊封九錫禪代諸文旣爲晉人所撰自當附之於晉紀移而入宋於例殊乖又司馬越女銘詞雖發自宋年而撰由晉代附之簡末尤無取義是則編次之疎矣
</p>
<div class="section" id="title-35"><h2>
	南齊文紀十卷<span class="jiazhu">浙江廵撫採進本</span>
</h2></div>
<p class="em2">
	明梅鼎祚編是集於酬答之文叅錯附錄及誤載前代冊誥與諸集畧同而體例尤爲叢脞如永明五年九月詔乃齊書撮叙其事而以爲詔詞高祖與周盤龍第二勅明帝手詔王思遠皆只常言五字但可存爲故實豈宜目以文章無姓名之文例附於末而魚腹侯子響還本奏獨列於前代擬諸作例歸操觚之人而褚淵禪齊詔江淹築壘教獨不畫一曹景宗與弟義宗書沈約答陸厥樂藹書猶曰人雖入梁事闗齊代至於宋順帝答誅黄回詔則宋文紀自爲一集何以隔代闌入若劉虬荅蕭子良書巳見二卷又見六卷失檢抑又甚矣其間如高祖與王彦之書尺牘誤以爲世祖崔覺與妹書尺牘誤以爲崔恭祖亦間有小小駁正然如黄回一人隔數頁而重註曹虎一人前注見北魏而七卷之中乃别出曹虎之名詳註爵里矛盾者正復不少徒以一代之文兼收全備而存之耳
</p>
<div class="section" id="title-36"><h2>
	梁文紀十四卷<span class="jiazhu">浙江廵撫採進本</span>
</h2></div>
<p class="em2">
	明梅鼎祚編是集采梁一代之文多取之梁書南史及諸家文集故所錄不甚繁碎考證亦頗精核惟以後梁蕭巋退附外國之後不與諸王同列殊乖次序又侯景矯詔入於簡文帝文内亦非事實他若梁武帝請諡答詔不著其人稍爲疎漏江淹集作於齊代割以入齊齊文紀旣巳發例何佟之之文乃云以上作於齊朝以下作於梁世但爲分注而全入此集亦未免自亂其例然較他集終爲有條理也梁代沿永明舊製競事浮華故裴子野撰雕蟲論以砭其失簡文帝與湘東王書曰六典三禮所施則有地吉凶嘉賔用之則有所未聞吟咏性情反擬内則之篇操筆寫志更摹酒誥之作遲遲春日反學歸藏湛湛江水遂同大傳又曰時有效謝康樂裴鴻臚文者亦頗有惑焉謝客吐言天拔出於自然時有不拘是其糠粕裴氏乃良史之才了無篇什之美謝故巧不可階裴亦拙不宜慕一代帝王持論如是宜其風靡波蕩文體日趨華縟也然古文至梁而絶駢體乃以梁爲極盛殘膏賸馥沾漑無窮唐代沿流取材不盡譬之晩唐五代其詩無非側調而其詞乃爲正聲寸有所長四六旣不能廢則梁代諸家亦未可屏斥矣
</p>
<div class="section" id="title-37"><h2>
	陳文紀八卷<span class="jiazhu">浙江廵撫採進本</span>
</h2></div>
<p class="em2">
	明梅鼎祚編南朝六代至陳而終文章亦至陳而極敝其時能自成家者詩惟陰鏗張正見文則徐陵沈炯以外惟江總所傳稍多而或久仕梁朝上承異代或晩歸隋主尚署前銜鼎祚兼其前後諸作割併於陳以足卷帙未免朝代混淆然鼎祚旣取南北朝文通爲編次苟闕其一代則源流始末有所未詳斯亦不得巳之變例也况永明天監相去未遥江左餘風徃徃而在韓柳未出以前王楊之麗製燕許之鴻篇多有取材於是者亦不能以其少而廢之矣
</p>
<div class="section" id="title-38"><h2>
	北齊文紀三卷<span class="jiazhu">浙江廵撫採進本</span>
</h2></div>
<p class="em2">
	明梅鼎祚編北齊著作邢魏居首其餘零篇短札取備卷帙而已所采自正史以來不過文苑英華藝文類聚通鑑諸書蓋流傳本少蒐輯爲難非其網羅之未備也其首列高歡高澄亦同西晉之編濫登三祖他如侯景報高澄書史明言王偉文宣即位告天文史明言魏收天保元年大赦詔藝文類聚明言邢邵而不歸撡筆之人竟昌署其所代核以事實亦未睹其安又顔氏家訓各自爲書史志相沿著錄設使全文載入巳於體例有乖乃僅錄其叙致一篇而一篇之中又僅錄其首四五行豈非以篇頁無多忽而不檢致是疎漏歟考崇禎戊寅周鑣序鼎祚所輯文紀自東晉以下皆鼎祚没後所刻蓋中多草剏之稿其後人未盡是正因而刋之亦非盡鼎祚之失也
</p>
<div class="section" id="title-39"><h2>
	後周文紀八卷<span class="jiazhu">浙江廵撫採進本</span>
</h2></div>
<p class="em2">
	明梅鼎祚編按東漢東晉之名所以别於西南齊之名所以别於北若周則豐鎬舊京年祀綿遠中原江左别無國號相同盧思道作興亡論題曰後周殊爲無義故令狐德棻所撰國史但曰周書鼎祚仍以後題未免失於刋正所錄宇文氏一代之文不過八卷而庾信一人乃居五卷次則王褒撰著尚十八篇使非借材異國其寂寥更甚於高齊然宇文泰爲丞相時干戈擾攘之中實獨能尊崇儒術釐正文體大統五年正月置行臺學十一月命周惠逹唐瑾制禮樂大統十一年六月患晉氏以來文章浮華命蘇綽作大誥宣示羣臣仍命自今文章咸依此體今觀其一代詔勅大抵温醇雅令有漢魏之遺風即間有稍雜俳偶者亦摛詞典重無齊梁綺艷之習他如庾信集中春賦鐙賦之類大抵在梁舊作其入北以後諸篇亦皆華實相扶風骨不乏故杜甫有庾信文章老更成凌雲健筆意縱横語豈非黜雕尚樸導之者有漸歟無平不陂無徃不復六朝靡麗之風極而將返實至周而一小振未可以流傳之寡而忽也
</p>
<div class="section" id="title-40"><h2>
	隋文紀八卷<span class="jiazhu">浙江廵撫採進本</span>
</h2></div>
<p class="em2">
	明梅鼎祚編隋氏混一南北凡齊周之故老梁陳之舊臣咸薈稡一朝成文章之總滙而人沿舊習風尚各殊故著作之林不名一格四十餘載竟不能自爲體裁又世傳小說唐代爲多而仁壽大業去唐最近遺篇瑣語真贋相參不能無所附會故鼎祚所錄此集又最糅雜其中如隋遺錄開河記迷樓記海山記大業拾遺記皆出依託而王度古鏡記尤爲迂怪不經搜神異苑之末流暌車夷堅之先路豈可登之總集自穢其書又如甲秀堂帖載煬帝跋曹子建墨跡唐以來收藏賞鑒皆所未聞詞旨凡庸顯出近代而一槩闌入未免失於鑒裁至於唐高祖太宗褚亮李靖陳叔逹温大雅魏徵諸人不繫於隋無煩擬議乃以其文作於隋末遂爾兼收而李德林代靜帝之詔作於周時顔之推請考樂之奏上於梁代前則文隨人編後則人隨文列揆以斷限厥例安居若文帝復姓令之誤采史文李德林之修定五禮詔題爲文帝祖君彦之移郡縣書與袁子幹書魏徵與郇王慶書皆題爲李密孔德紹遺秦王書題爲竇建德以及罪蜀王秀文巳見一卷復見二卷戴逵皇太子箴巳見五卷復見七卷又諸集之通病不在所論矣八卷之末載梁神洊等十二人蓋鼎祚文紀以此集爲終神洊等時代未詳故統附於此合觀所錄雖牴牾罅漏卷卷有之然上起古初下窮八代旁搜博采舊合成編使唐以前之文章源委相承粲然可考斯實藝苑之大觀其功亦不爲過掩矣
</p>
<p class="margin2">
	案千頃堂書目載鼎祚所編尚有三國文紀東晉文紀後陳文紀三國東晉今未見其本姑從闕如後陳併不知爲何代疑傳寫有訛今亦未見其本故置之不論焉
</p>
<div class="section" id="title-41"><h2>
	釋文紀四十五卷<span class="jiazhu">兵部侍郞紀昀家藏本</span>
</h2></div>
<p class="em2">
	明梅鼎祚編是書成於崇禎辛未裒輯歷代名僧之文以及諸家之文爲釋氏而作者冠以經典所譯西域梵書一卷溯其源也二卷以迄四十三卷爲東漢至陳隋之作四十四卷四十五卷則無名氏時代者然皆唐以前人所著也採摭極爲繁富毎人名之下各注爵里毎篇題之下各注事實亦頗便檢閲其中如王屮頭陀寺碑載在文選人人習讀而蒐遠畧近失之眉睫之前又如智永題右軍樂毅論後與月儀獻歲帖其人雖釋氏之徒而其文實不爲釋氏作一槩取之亦嫌泛濫皆不免於小疵然六代以前之異學則巳班班然矣又其時文士競以藻麗相高即緇流亦具有詞采故大抵吐屬嫻雅論說亦皆根據經典尤不類唐以後諸方語錄徒以俚語掉弄機鋒即論其文章亦不失爲斐然可觀也
</p>
<div class="section" id="title-42"><h2>
	文章辨體彚選七百八十卷<span class="jiazhu">浙江廵撫採進本</span>
</h2></div>
<p class="em2">
	明賀復徵編復徵字仲來丹陽人是書首無序目書中有復徵自著道光和尚述云先憲副昔宦䕫門時爲天啟甲子六月越歲乙丑予入蜀悉其事先憲副爲郞南都嗣後入粤歸吳又云先宫保中泠公請師演說金剛經又吳吟題詞云辛未秋家大人粤西命下予以病侍行考丹陽賀氏一家登科名者邦泰嘉靖已未進士邦泰孫世壽萬曆庚戌進士官總督倉場戶部尚書世壽子王盛崇禎戊辰進士按之復徵所序祖父官階年月俱不相合又毎冊首有晉江黄氏父子藏書印記而千頃堂書目乃不載是編均莫詳其故也復徵以吳訥文章辨體所收未廣因别爲蒐討上自三代下逮明末分列各體爲一百三十二類毎體之首多引劉勰文心雕龍及吳訥徐師曾之言間叅以己說以爲凡例其中有一體而兩出者如祝文後旣附致語後復有致語一卷是也有一體而强分爲二者如旣有上書復有上言僅收賈山至言一篇旣有墓表復有阡表僅收歐陽修瀧岡阡表一篇記與紀事之外復有紀雜文之外復有雜著是也有一文而重見兩體者如王褒僮約一見約再見雜文沈約修竹彈甘蕉文一見彈事再見雜文孔璋請代李邕表一見表再見上書孫樵書何易于事一見表再見紀事是也又於金元之文所收過畧而後人擬仿僞撰之作如張飛新都縣真多山銘之類乃槪爲收入未免失於别裁意其卷帙旣繁稿本初脫未經刋定不能盡削繁蕪然其别類分門搜羅廣博殆積畢生心力抄撮而成故墜典秘文亦徃徃有出人耳目之外者且其書祕存抄本傳播甚稀錄而存之固未始非操觚家由博返約之一助爾
</p>
<div class="section" id="title-43"><h2>
	古詩鏡三十六卷唐詩鏡五十四卷<span class="jiazhu">内府藏本</span>
</h2></div>
<p class="em2">
	明陸時雍撰時雍字仲昭桐鄕人崇禎癸酉貢生是編選自漢魏以迄晩唐之詩分爲二集前有總論一篇其大旨以神韻爲宗情境爲主如云詩須觀其自得古人佳處不在言語間又云氣太重意太深聲太宏色太厲佳而不佳反以此病又云詩不患無材而患材之揚不患無情而患情之肆不患無言而患言之盡不患無景而患景之煩所言皆妙解詩理其間如孔雀東南飛一詩譏其情詞之紕謬而於儲光羲孟浩然輩亦俱有微詞蓋其時王李餘波相沿末息學者方以吞剥爲工故於蹊逕易尋者徃徃加之排斥欲以此針砭流俗故不免於懲羹而吹齏然其採摭精審評釋詳核凡運會升降一一皆可考見其源流在明末諸選之中固不可不謂之善本矣書中評語間涉纎仄似乎漸染楚風然總論中所指晉人華言是務巧言是標實以隱刺鍾譚其字句尖新特文人綺語之習與竟陵一派實貌同而心異也
</p>
<div class="section" id="title-44"><h2>
	漢魏六朝一百三家集一百十八卷<span class="jiazhu">兩江總督採進本</span>
</h2></div>
<p class="em2">
	明張溥編溥有詩經注疏大全合纂已著錄自馮惟訥輯詩紀而漢魏六朝之詩滙於一編自梅鼎祚輯文紀而漢魏六朝之文滙於一編自張燮輯七十二家集而漢魏六朝之遺集滙於一編溥以張氏書爲根柢而取馮氏梅氏書中其人著作稍多者排比而附益之以成是集卷帙旣繁不免務得貪多失於限斷編錄亦徃徃無法考證亦徃徃未明有本係經說而入之集者如董仲舒集錄春秋陰陽劉向劉歆集錄洪範五行傳之類是也有本係史類而入之集者如褚少孫集全錄補史記荀悅集全錄漢紀論之類是也有本係子書而入之集者如諸葛亮集錄心書蕭子雲集錄淨住子是也有牴牾顯然而不辨者如張衡集錄周天大象賦稱魏武黄星之類是也有是非疑似而臆斷者如陳琳傳中有袁紹使掌書記一語遂以三國志注紹冊烏桓單于文錄之琳集是也有僞妄無稽而濫收者如東方朔集錄真仙通鑑所載與友人書及十洲記序之類是也有移甲入乙而不覺者如庾信集錄楊炯文二篇之類是也有采摭未盡者如束晳集所錄餅賦寥寥數語不知祝穆事文類聚所載尚多之類是也有割裂失次者如鍾會集成侯命婦傳三國志注截載兩處遂分其首尾名爲一篇之類是也有可以成集而遺之者如枚乘七發忘憂館柳賦諌吳王書及玉臺新詠所載古詩可成一卷左思三都賦白鬢賦髑髏賦及文選所載詠史詩亦可成一卷而擯落不載之類是也然州分部居以文隸人以人隸代使唐以前作者遺篇一一畧見其梗槩雖因人成事要不可謂之無功也明之末年中原雲擾而江以南文社乃極盛其最著者艾南英倡豫章社衍歸有光等之說而暢其流陳子龍倡幾社承王世貞等之說而滌其濫溥與張采倡復社聲氣蔓衍幾徧天下然不甚爭學派亦不甚爭文柄故著作皆不甚多溥所撰述惟刪定名臣奏議及此編爲巨帙名臣奏議去取未能盡允此編則原原本本足資檢核溥之遺書固應以此爲最矣
</p>
<div class="section" id="title-45"><h2>
	古今禪藻集二十八卷<span class="jiazhu">浙江汪啟淑家藏本</span>
</h2></div>
<p class="em2">
	明釋正勉性𣻢仝編其裒輯則釋普文也普文字理菴正勉字通可並嘉興人性𣻢字藴輝應天人所錄皆釋子之作而不必其有闗于佛理曰禪藻者猶曰僧詩云爾所載上起晉支遁下訖性𣻢所自作以朝代編次毎代之中又自分諸體中間如宋之惠休唐之無本後皆冠巾仕宦與宋之道潛老而遘禍官勒歸俗者不同一槩收之未免泛濫又宋倚松老人饒節後爲僧名如璧陸游老學菴筆記稱爲南渡詩僧之冠與葛天民卒返初服者亦不同乃漏而不載至寳月行路難鍾嶸詩品明言非其所作載搆訟納賂事甚悉而仍作僧詩皆未免疎於考訂他如卷一之末獨附讚銘誄賦蓋以六朝篇什無多借盈卷帙然以此爲例則諸方偈頌孰非有韻之文正恐累牘連篇汗牛而載於例亦爲不純特其上下千年網羅頗富較之唐僧宏秀集惟取一朝宋九僧詩但備數家者較爲完具存之亦可備採擇焉
</p>
<div class="section" id="title-46"><h2>
	三家官詞三卷<span class="jiazhu">浙江廵撫採進本</span>
</h2></div>
<p class="em2">
	明毛晉編晉有毛詩草木鳥獸蟲魚疏廣要已著錄三家者一爲唐王建一爲蜀花蘂夫人一爲宋王珪各七言絶句一百首建詩集别著錄其宫詞百首舊刻雜入王昌齡長信秋詞一首劉禹錫魏宫詞二首白居易後宫詞一首張籍宫詞二首杜牧秋夕作一首出宫人一首晉並考舊本釐正花蘂夫人蜀孟昶妃費氏也宋熙寜五年王安國檢校官書始得其手書於敝紙中以語王安石王安石以語王珪馮京始傳於世珪所撰華陽集明代巳佚今始以永樂大典所載裒輯著錄惟此宫詞有别本孤行而流俗傳寫誤以其中四十一首竄入花蘂夫人詩中而移花蘂夫人詩三十九首屬之於珪又摭唐詩二首足之顛舛殊甚此本亦一一校改建贈王守澄詩有不是當家親向說九重爭得外人知句雖一時刼制之詞而宫禁深嚴流傳瑣事亦未必不出於若軰其語殆不盡誣費氏身備掖庭述所聞見珪出入禁闥厯仕四朝不出國門而至宰相耳濡目染亦異乎草野傳聞晉裒而編之皆足以考當日之軼事不但取其詞之工也
</p>
<div class="section" id="title-47"><h2>
	二家宫詞二卷<span class="jiazhu">浙江廵撫採進本</span>
</h2></div>
<p class="em2">
	明毛晉編凡宋徽宗皇帝三百首寜宗楊皇后五十首徽宗卷末有帝姬長公主跋稱自建中靖國二年至宣和六年緝熙殿所收藏御製宫詞共三百首命左昭儀孔禎同嬪御章安愷等收輯類而成書云云考蔡京改公主爲帝姬各有封號此旣云帝姬又云長公主非當時之制又禎字爲仁宗廟諱當時改文貞爲文正改魏徵爲魏證嫌名猶避之甚嚴豈有宫中昭儀敢以此字爲名者此跋殆出於依託楊后卷末有潛夫跋不著名氏毛晉謂不知何許人考劉克莊字潛夫跋稱癸酉仲春爲度宗咸淳九年時代亦合或克莊所題耶毛晉跋徽宗卷末稱坊刻或二百八十首或二百九十二首或三百首或三百首有奇多混入鄙俚贋作後從雲間得一元本止缺二首則其書巳屢經竄亂即所謂雲間元本亦未必舊觀又跋楊后卷末稱今本止三十首餘二十首從未之見乃天啟丁卯得胡應麟家秘本所載又稱迎春燕子尾纎纎一首落絮濛濛立夏天一首紫禁仙輿詰旦來一首向刻唐人蘭徑香消玉輦踪一首缺月流光入綺疏一首輦路靑苔雨後深一首向刻元人今姑仍原本云云今考集中阿姊擕儂近紫微蕊宫承寵鬬芳菲繡幃獨自裁新錦怕看花開蝴蜨飛一首亦似楊妹子作故有首句書史會要稱楊妹子詩語闗情思人或譏之蓋即此類不應出楊后之筆蓋此三百五十首者皆後人裒輯得之真僞叅半不盡可憑姑以流傳已久存之耳
</p> 



</div></body></html>