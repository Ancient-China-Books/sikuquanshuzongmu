<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百二十八·子部三十八（雜家類存目五）</title></head><body><div id="text">

<p>
<strong>欽定四庫全書總目卷一百二十八</strong>
</p>
<div class="section" id="title-0"><h1>
	子部三十八
</h1><hr/></div>
<div class="section" id="title-1"><h2>
	雜家類存目五
</h2></div>
<div class="section" id="title-2"><h2>
	應菴任意錄十四卷<span class="jiazhu">浙江范懋柱家天一閣藏本</span>
</h2></div>
<p class="em2">
	明羅鶴撰鶴字子應號應菴泰和人是書計二百四十四條大意欲仿容齋隨筆學齋佔𠌫諸書而耳目頗隘不能盡有援据考證多據所聞見以意褒貶而已其持論有最偏駁者如赤龍合慶都生堯修已拆背生禹本緯書妄說皆反覆論辨以爲必然又引章氏家譜宏益記聞東林論易語尹氏性學指要趙說之心學淵源後跋胡氏大同論一切瑣說文致周程諸儒皆以僧爲師至以鄕曲之私謂建文遜國之時楊士奇不當死難使務此小飾則不足以爲東里尤爲害義其謂吕后名雉高祖字之曰野鷄之類杜撰故實又其小疵矣
</p>
<div class="section" id="title-3"><h2>
	路史二卷<span class="jiazhu">浙江吳玉墀家藏本</span>
</h2></div>
<p class="em2">
	舊本題靑藤山人撰靑藤山人徐渭别號也渭有筆元要旨已著錄渭以才俊名一時然惟書畫有逸氣詩文巳么弦側調不入正聲至考証之功益爲疎舛是編蓋其襍記之冊王士禎香祖筆記嘗議其不知隃麋爲漢縣而妄云唐時高麗貢墨以麋膠和松烟謂之隃麋又云中山酒中山兔毫並是應天府溧水縣非古中山亦出杜撰今考其書瑣事多據事文類聚訓詁多據洪武正韻故事多據十七史詳節頗爲弇陋甚至檀弓之髽指爲䘮冠月令之大酋指爲周禮以暨季江爲江季以寒具爲寒食之具種種臆談不可枚舉至云劉歆字子駿向之少子亦記爲異聞則更無謂矣
</p>
<div class="section" id="title-4"><h2>
	梅花草堂筆談十四卷二談六卷<span class="jiazhu">兩江總督採進本</span>
</h2></div>
<p class="em2">
	明張大復撰大復字元長崑山人是編爲其梅花草堂集中之一種據江南通志文苑傳乃其䘮明以後追憶而作也所記皆同社酬答之語間及鄕里瑣事辭意纎佻無關考証第十三卷中有論孟解十二條以釋家語詮解聖經殊屬支離二談輕佻尤甚如云水滸傳何所不有却無破老一事<span class="jiazhu">案美男破老逸周書之文</span>非闗缺陷恰是酒肉漢本色如此以此益知作者之妙是何言歟
</p>
<div class="section" id="title-5"><h2>
	聞雁齋筆談六卷<span class="jiazhu">浙江鮑士㳟家藏本</span>
</h2></div>
<p class="em2">
	明張大復撰是編大抵欲仿蘇軾志林故多似古人襍帖短跋之格然所推重者李贄所規摹者屠隆也
</p>
<div class="section" id="title-6"><h2>
	河上楮談三卷<span class="jiazhu">江西廵撫採進本</span>
</h2></div>
<p class="em2">
	明朱孟震撰孟震字秉器新淦人隆慶戊辰進士官至右副都御史廵撫山西是書多述舊聞軼事間或評論詩文考證典籍亦頗喜談神怪其停雲小志一卷記當時文士頗詳所載詩篇多可採錄其論文宗王世貞推爲明代第一則當時耳目所染無足深怪其辨王禕吳雲事甚有典據而遜國一事則全沿史彬致身錄之訛引證愈多舛謬愈甚與所論元順帝出宋後事同一誤信之失其論史記訛字最確而前輩博雅一條不知淸江集之現存又誤以孔傳六帖爲三孔所作疎駁亦甚矣
</p>
<div class="section" id="title-7"><h2>
	汾上續談一卷<span class="jiazhu">浙江廵撫採進本</span>
</h2></div>
<p class="em2">
	明朱孟震撰其體例與河上楮談同而所記多瑣事惟安南國試錄一條叙述頗詳足資考證
</p>
<div class="section" id="title-8"><h2>
	浣水續談一卷<span class="jiazhu">浙江吳玉墀家藏本</span>
</h2></div>
<p class="em2">
	明朱孟震撰是編乃萬曆十三年孟震官四川按察使時所作故以浣水爲名浣水者浣花溪也其書襍撮而成徃徃不著時代亦不著出典如并州士族好爲可笑詩賦一條蓋顔氏家訓之原文而孟震筆之於已書儼如新事然則所謂誂撆邢魏諸公者不幾爲明代之邢魏乎惟松栢灘觀音寺一條考詢遺老繪畫地圖核其墳塔名氏師弟世系知所謂雪菴和尚者在有無疑似之間特爲明確
</p>
<div class="section" id="title-9"><h2>
	游宦餘談一卷<span class="jiazhu">江西廵撫採進本</span>
</h2></div>
<p class="em2">
	明朱孟震撰自序稱生平宦轍殆徧九州因摭耳目所及撰成此書初分五卷後乃併爲一卷所錄多瑣事末附西南夷風土記二十六條頗爲詳明然孟震序中自言未至滇雲則惟據傳聞書之恐亦未盡確實矣
</p>
<div class="section" id="title-10"><h2>
	黄帝祠額解一卷<span class="jiazhu">兩江總督採進本</span>
</h2></div>
<p class="em2">
	明李維楨撰維楨有史通評釋已著錄是書乃其奉詔謁黄帝陵見舊祠取鼎湖之事額曰龍髯乃作是書以辨其不經謂騎龍即乘六龍之義其實子華子已有是說無庸復贅又舉百家所言黄帝神靈諸事一一駁詰詞極辨博實亦司馬遷五帝本紀文不雅馴薦紳難言之緒論也
</p>
<div class="section" id="title-11"><h2>
	木几冗談一卷<span class="jiazhu">浙江廵撫採進本</span>
</h2></div>
<p class="em2">
	明彭汝讓撰汝讓字欽之靑浦人是編乃劄記淸言儇佻殊甚蓋屠隆一派也
</p>
<div class="section" id="title-12"><h2>
	說頤八卷<span class="jiazhu">兩淮鹽政採進本</span>
</h2></div>
<p class="em2">
	明余懋學撰懋學字行之婺源人隆慶戊辰進士官至南京戶部右侍郎天啟中追諡恭穆事迹具明史本傳是書凡三百五十二則毎則徵引古事相類或相反者二條撮爲四字標題而以論斷數語綴其末旁見側出頗得連珠遺意然引事不標出典置論亦多庸膚
</p>
<div class="section" id="title-13"><h2>
	留靑日札三十九卷<span class="jiazhu">浙江廵撫採進本</span>
</h2></div>
<p class="em2">
	明田藝衡撰藝衡有大明同文集已著錄是書欲仿容齋隨筆夢溪筆談而所學不足以逮之故蕪襍特甚其中詩談初編二編各一卷玉笑零音一卷大統曆解三卷始天易一卷皆以所著别行之書編入以足卷帙尤可不必
</p>
<div class="section" id="title-14"><h2>
	玉笑零音一卷<span class="jiazhu">兩江總督採進本</span>
</h2></div>
<p class="em2">
	明田藝衡撰是書皆采取新奇故事緯以儷語凡一百二十八條其中如以堯舜之讓天下爲愛身不與朱均以天下爲愛子舜禹之受天下爲不知害鑄鼎爲鎭厭之術金縢爲詛咒之媒皆紕繆之甚者已編入所著留靑日札中此乃其初出别行之本也
</p>
<div class="section" id="title-15"><h2>
	留留靑六卷<span class="jiazhu">通行本</span>
</h2></div>
<p class="em2">
	明徐懋升編懋升字元舉錢塘人初田藝衡作留靑日札駁雜頗甚懋升刪存六卷因以留留靑爲名標目已爲纎佻其所選錄亦未爲精審
</p>
<div class="section" id="title-16"><h2>
	天都載六卷<span class="jiazhu">浙江廵撫採進本</span>
</h2></div>
<p class="em2">
	明馬大壯撰大壯字仲復徽州人羅汝芳之門人也嘗築天都館讀書因以名其所著大抵喜採異聞亦閒有考証而徃徃務求博引不核虚實如魚化爲人一條即引捜神記孔子厄陳蔡時魚妖與子路鬬事爲證是豈可爲徵信乎又徃徃採自說部不據本書如夜郎王事自見後漢書西南夷傳而云小說稱夜郎王云云則亦襍錄之學耳
</p>
<div class="section" id="title-17"><h2>
	異林十卷<span class="jiazhu">河南廵撫採進本</span>
</h2></div>
<p class="em2">
	明支允堅撰允堅字子固號梅坡居士是編凡軼史隨筆二卷時事漫記三卷軼語考鏡三卷藝苑閒評二卷軼史隨筆論多瑣屑時寓不遇之感而識趣頗卑如論劉穆之金柈貯㯽榔叚文昌金蓮花盆濯足之類皆不勝企羡又論飛燕合德無損於漢妲己妺喜皆不白之冤殊爲偏僻至於薛嵩夢蝨報恩西王母論漢武帝語小說誣詞皆竟據爲實事尤不足取時事漫記多載委巷之談軼語考鏡掇拾餖飣如宋人二結之類點竄列子而不竟其說不知何取藝苑閒評皆詩話之流而所見亦淺
</p>
<div class="section" id="title-18"><h2>
	宙合編八卷<span class="jiazhu">福建廵撫採進本</span>
</h2></div>
<p class="em2">
	明林兆珂撰兆珂有毛詩多識編已著錄是編乃其考証之文分爲六門一曰泰眞測徼皆談天地二曰珍駕提羽皆談經籍三曰墨兵微畫皆談史傳四曰議疇剽耳皆談世務五曰在鈞誦末皆論學問文章六曰說藪鬖髿皆談襍事明代說部大都撏撦斷爛游談無根兆珂又摭明人之說部而以已見斷之輾轉稗販似奥博而實無考證毎篇名目故爲詭異篇首各有小序亦皆澁體均之當時習氣也
</p>
<div class="section" id="title-19"><h2>
	纍瓦三編十二卷<span class="jiazhu">浙江廵撫採進本</span>
</h2></div>
<p class="em2">
	明吳安國撰安國字文仲長洲人萬曆丁丑進士官至寜波府知府是編凡讀經二卷讀史二卷述訓二卷談藝二卷匡時二卷紀龎二卷其讀經諸條多有駁孟子闢朱子之語讀史内謂湯武之征誅爲逆而以聖人應天順人之說爲非述訓以下語頗平正然大都抄撮說部亦無所心得也
</p>
<div class="section" id="title-20"><h2>
	牖景錄二卷<span class="jiazhu">江蘇廵撫採進本</span>
</h2></div>
<p class="em2">
	明徐三重撰三重有餘言已著錄此書名牖景者蓋取北人讀書如顯處視月南人讀書如牖中窺日意也以多襍論世事故與所作語錄别爲一書中多篤實切近之論而傷於拘迂者亦頗有之如謂杜甫詩厚祿故人書斷絶恒饑稚子色凄凉不如明道程子詩陋巷一生顔氏樂淸風千古伯夷貧謂宋之問<span class="jiazhu">按此蘇味道詩三重誤以爲之問詩</span>上元夜詩火樹銀花合星橋鐵鎻開遊妓皆穠李行歌盡落梅三代盛王之時恐無此俗國風雅頌之什亦無此言謂杜甫黄四娘家花滿谿一首爲不軌於名教皆不能謂之無理然事事操此論以徃其勢未有不窒礙者也
</p>
<div class="section" id="title-21"><h2>
	家則一卷野志一卷<span class="jiazhu">江蘇廵撫採進本</span>
</h2></div>
<p class="em2">
	明徐三重撰此書皆貽訓子孫之語家則爲所立規條每條之後間引古人嘉言善行以證明之其言酌乎古今之間如䘮禮不得用僧道而得用紙錢紙錠之類是也野志分十六篇曰端習曰祛惑曰營業曰稽籍曰本教曰掄交曰範内曰居身曰人道曰節用曰使令曰狎慝曰庖饌曰服飾曰燕樂曰戯具其詞多用駢偶蓋與所作家則相發明惟野志之名不甚可解豈禮失求野之意歟末爲附志則偶然自述家事也
</p>
<div class="section" id="title-22"><h2>
	湧幢小品三十二卷<span class="jiazhu">兵部侍郎紀昀家藏本</span>
</h2></div>
<p class="em2">
	明朱國楨撰國楨有大政記已著錄是書襍記見聞亦間有考證其是非不甚失眞在明季說部之中猶爲質實而貪多務得使蕪穢汨没其菁英轉有沙中金屑之憾初名曰希洪蓋欲仿容齋隨筆也旣而自知其不類乃改今名其曰湧幢者國楨嘗構木爲亭六角如石幢其製畧如穹廬可以擇地而移隨意而張忽如湧出故以爲名云
</p>
<div class="section" id="title-23"><h2>
	俟後編六卷補錄一卷附錄二卷<span class="jiazhu">江蘇廵撫採進本</span>
</h2></div>
<p class="em2">
	明王敬臣撰敬臣字以道長洲人歲貢生萬曆丙戌南京禮部尚書袁洪愈薦授國子監博士明史文苑傳附見魏校傳中是編凡經說一卷論學論治共二卷詩文一卷禮文疏節便俗禮節共一卷女戒一卷其補錄一卷乃其門人所錄故其中時稱先生刋本亦題敬臣撰校讐者誤也經說論易頗切近如其爲人論書洪範非洛書亦爲有見論詩以三百篇爲秦火之餘後人竄亂蓋陰祖王柏之說不知其謬論春秋亦平允說禮僅一條謂王制出於史官與漢文博士之說異未詳所本其講學以立志爲本以慎獨爲宗謂學者不可單看虚明景象蓋參酌於朱陸之間所定四禮大抵以朱子家禮爲藍本而參以鄕俗亦吕坤四禮翼之支流惟補錄一卷頗嫌駁雜如謂朱子誤解格致不及陽明之說又謂朱子後日自悔又謂王守仁陳獻章皆理學之宗王艮見道甚確又謂莊子甚高曠使在聖門則爲曾點之流老子比莊子更高一歩皆不可訓蓋敬臣之學本從姚江得力後乃覺其虚無參以朱學凡補錄所載皆門人過尊其師一字不欲散佚掇拾舊論復成此卷而不知皆其師所已棄也至於軍中呼萬歲亦下馬呼萬歲乃宋張詠事而補錄以爲郭子儀則記憶偶訛又其小疵矣
</p>
<div class="section" id="title-24"><h2>
	藝林剩語十二卷<span class="jiazhu">浙江廵撫採進本</span>
</h2></div>
<p class="em2">
	明顧成憲撰成憲字初章松江人是書或襍舉古事而綴以論斷或自立議論而證以古事其說無大新異亦無大疵謬卷首有萬曆甲戌陳所藴序稱其年未三十而善著書末有其門人瞿守跋亦稱其年方比於賈傅而著述富於董相蓋猶其少作也
</p>
<div class="section" id="title-25"><h2>
	趙氏連城十八卷<span class="jiazhu">福建廵撫採進本</span>
</h2></div>
<p class="em2">
	明趙世顯撰世顯字仁甫侯官人萬曆癸未進士官梁山縣知縣是書中分三種一爲客窻隨筆六卷前有孫昌裔序一爲芸圃叢談六卷前有謝肇淛序一爲松亭晤語六卷前有林材序連城則其總名也以世顯自序弁之其書或引古事而稍附以己說或自作數語近乎語錄又或但引古事一條無所論斷似乎類書蓋全無著作之體者凡意所不合之事無論巨細輙云恨不縛之生飼豺虎何其褊且躁也林材序稱其松亭晤語不下於洪景盧隨筆今觀所載疏謬頗多如稱永樂末詔學官考滿乏功績者審已有子嗣聽淨身入宫訓女官輩時有十餘人後獨王振官至太監云云考史載太祖不許内侍讀書識字至宣宗時設内書堂令翰林二三員爲教習由是此輩通曉古今作姦爲患不言有學官考满淨身之事此殆當時稗史誣傳世顯信而筆之殊爲失考又如僞本沈約竹書紀年註所載大舜龍工衣鳥工衣事出自劉向列女傳乃誤以爲約語而詆之併誤沈約爲沈總又古惟庶人稱匹夫匹婦自士以上皆備妄媵禮有明文而此書謂孔子不當有妾駁孔叢子之妄尤爲膠固孔叢子本僞書然其僞不在此等也其他大抵類此以比容齋隨筆談何容易乎
</p>
<div class="section" id="title-26"><h2>
	說原十六卷<span class="jiazhu">浙江廵撫採進本</span>
</h2></div>
<p class="em2">
	明穆希文撰希文字純文嘉興人是編成於萬曆丙戌分原天原地原人原物原道術五部襍採事迹間亦論斷其體例在類書說部之間大抵剽剟之談非根柢之學又不著其所出更茫無依據
</p>
<div class="section" id="title-27"><h2>
	焦氏筆乘八卷<span class="jiazhu">安徽廵撫採進本</span>
</h2></div>
<p class="em2">
	明焦竑撰竑有易筌已著錄是書多攷證舊聞亦兼涉名理然多勦襲說部没其所出如周易舉正一條乃洪邁容齋隨筆語秃節一條乃宋祁筆記語開塞書一條乃晁公武讀書志語一錢一條乃師古僞蘇軾杜詩註語花信風一條乃王逵蠡海集語玉樹菁葱一條乃封演見聞記語何遜詩一條乃黄伯思東觀餘論語烏鬼一條乃沈括夢溪筆談語倉頡一條乃張華博物志語續史記一條乃無名氏尊俎餘功語如斯之類不可縷數其中周易舉正條末稱此書世罕見晁公武所進易解多引用之蓋洪邁當南宋孝宗時故其言云爾至明代則郭京書有刋本而晁公武書久佚正與邁時相反乃仍錄原文斯非不去葛龔耶竑在萬曆中以博洽稱而剽竊成書至於如是亦足見明之無人矣其講學解經尤喜襍引異說參合附會如以孔子所云空空及顔子之屢空爲虚無寂滅之類皆乖迕正經有傷聖教蓋竑生平喜與李贄遊故耳濡目染流弊至於如此也
</p>
<div class="section" id="title-28"><h2>
	鬰岡齋筆麈四卷<span class="jiazhu">兩江總督採進本</span>
</h2></div>
<p class="em2">
	明王肯堂撰肯堂有尚書要旨已著錄是編第一卷所載論醫諸條凡四十頁皆深切微妙得古人法外之意與所作證治準繩足相表裏其他襍論天文算術六王五行家言以及賞鑒書畫之類亦頗足資參考惟生於心學盛行之時凡所議論大抵以佛經詁儒理甚至謂教習庶吉士當令看楞嚴經是何言歟
</p>
<div class="section" id="title-29"><h2>
	紫桃軒雜綴三卷又綴三卷<span class="jiazhu">禮部尚書曹秀先家藏本</span>
</h2></div>
<p class="em2">
	明李日華撰日華有梅墟先生别錄已著錄是書明史藝文志不載書中惟論書畫用其所長餘多剽取古人說部而隱所自來殊無足取不及其六研齋筆記遠矣
</p>
<div class="section" id="title-30"><h2>
	瓶花齋雜錄一卷<span class="jiazhu">編修程晉芳家藏本</span>
</h2></div>
<p class="em2">
	明袁宏道撰宏道有觴政已著錄此書多記聞見雜事及經騐醫方間及書傳持論亦多偏駁如孟子說性善及儒與老莊同異諸條第喜逞才辨不自知其言之過也
</p>
<div class="section" id="title-31"><h2>
	文海披抄八卷<span class="jiazhu">浙江廵撫採進本</span>
</h2></div>
<p class="em2">
	明謝肇淛撰肇淛有史觽已著錄是編皆其筆記之文偶拈古書借以發議亦有但錄古語一兩句不置一詞如黄香責髯奴文之類者大抵詞意輕儇不出當時小品之習較所作五雜爼稍爲簡約而疏舛時復相似如烏老一條謂近來村學究作不知此唐人所錄見太平廣記其人非出近代也曹娥碑一條據三國演義爲說不知傳奇非史也婦人能文一條謂劉琰丫頭能熟魯靈光賦花面丫頭字出劉禹錫詩劉琰丫頭無典也詩䜟一條謂冰鏡不安臺爲梁武帝詩不知梁書作元帝也不妄稱人一條謂鮑照問惠休已與靈運優劣不知詩品所載乃顔延年也人日一條謂虞摯不知曲水爲不學無術不知束晳傳所載乃摯虞即字仲洽作文章流别論者也纒足一條引襍事祕辛亦不知爲楊慎依托蓋一時興至輙書不暇檢閲耳
</p>
<div class="section" id="title-32"><h2>
	西峰字說三十三卷<span class="jiazhu">江蘇廵撫採進本</span>
</h2></div>
<p class="em2">
	明曹學佺撰學佺有易經通論已著錄是書分天地人三大部而天部止三卷人部止三卷地部乃居二十七卷其中或引說文小篆之解或又僅就楷字發義如解春字以爲三畫象三陽雖與說文不合而義尚可通若解冬字以爲反文之反即陰變陽之義不知反文云者所據何典且合計通部之中解字者十之一二不解字者十之七八若天官占騐地理郡國排次成卷皆與字說無與亦莫解其故明史藝文志不載此書福建通志載此書而不載卷數殆學佺没後人重其忠義掇拾殘藁而刻之故詳畧不齊體例亦不畫一也四庫之中無類可附姑存其目於襍家焉
</p>
<div class="section" id="title-33"><h2>
	射林八卷<span class="jiazhu">浙江范懋柱家天一閣藏本</span>
</h2></div>
<p class="em2">
	明朱光裕撰光裕字仁仲蘇州人萬曆中諸生是書取平日所見聞者論次之曰輿象系君臣系政事系藝文系禮樂系疆戎系田賦系皆爲發策决科而設中多沿襲舊聞間有深中時弊者如取士制祿防禦之類亦不爲無見惟其決震澤隄廢會通河諸論揆之時勢皆不可行至欲仿海運鑿新河則又邱濬之偏見矣
</p>
<div class="section" id="title-34"><h2>
	靑溪暇筆三卷<span class="jiazhu">江蘇廵撫採進本</span>
</h2></div>
<p class="em2">
	明姚福撰福字世昌自號守素道人江寜人是編皆劄記讀書所得及襍錄耳目見聞其首卷所述明初軼事多正史所不載惟體用字見周易正義福乃以爲宋儒以前無此字出於佛典至其取鄭謐之說謂異姓可以爲後而深駁陳淳之論其爲乖剌又不止訓詁間矣
</p>
<div class="section" id="title-35"><h2>
	讀書襍記二卷<span class="jiazhu">安徽廵撫採進本</span>
</h2></div>
<p class="em2">
	明胡震亨撰震亨有海鹽縣圖經已著錄是編乃其讀書筆記如引元稹白集序證刋板始唐長慶中引顔師古匡謬正俗證柏梁詩傳寫之謬引劉孝標世說註證蜀都賦有改本引杜牧詩證木蘭爲黄陂人引孟元老東京夢華錄證爆仗字引朱子陸游詩證豆腐緣起引曾慥類說證李賀容州槎語引王象之碑目證顧况仙遊記皆語有根據他如辨孔子防墓辨周稱京師亦俱明確以及元鄕試錄條格贊寜譯經論道藏源流諸條亦足以資考據惟其生於明末漸染李贄屠隆之習掉弄筆舌多傷佻薄憤嫉世俗每乖忠厚如謂嫦娥纎阿兩雌與吳剛共處月中則調笑及於明神謂生天生地乃生盤古應稱三郎則嘲弄及於古帝以至明末時事動輙狂詈牽及唐之進士併詆爲賊其傎亦未免已甚也
</p>
<div class="section" id="title-36"><h2>
	說儲八卷二集八卷<span class="jiazhu">浙江鮑士㳟家藏本</span>
</h2></div>
<p class="em2">
	明陳禹謨撰禹謨有經籍異同已著錄是編乃其劄記皆偶拈一二古事綴以論說不出明人掉弄筆墨之習中多闡楊佛教大抵沿屠隆鴻苞之派但不至如隆之放恣耳
</p>
<div class="section" id="title-37"><h2>
	閱耕餘錄六卷<span class="jiazhu">兩江總督採進本</span>
</h2></div>
<p class="em2">
	明張所望撰所望字叔翹上海人萬曆辛丑進士官至廣東按察司副使此其隨筆劄記之文中頗有所考正而摭拾舊文者亦多又兼錄諧謔果報諸雜事蓋陳繼儒珍珠船之類也
</p>
<div class="section" id="title-38"><h2>
	書肆說鈴二卷<span class="jiazhu">兩淮鹽政採進本</span>
</h2></div>
<p class="em2">
	明葉秉敬撰秉敬有字孿已著錄是書乃其隨筆劄記原分三卷後烏程閔元衢爲之重編分十一類併爲上下二卷而仍載原次於卷首以存其舊即此本也秉敬好爲議論而考據殊疎如謂三代皆建寅若周人建子則二十四氣皆錯不知古本無二十四氣之名謂三都賦改草木甲坼爲甲宅不知周易古本實作甲宅謂冰凝於水而寒於水爲翰苑新書論文之妙不知本荀子語昭明太子文選序亦嘗引用皆失之目睫之前至於溺信二氏謂盲儒之議老子如叔孫之毁仲尼桀犬之吠堯舜又謂讀書不可不學禪其言尤不可訓也
</p>
<div class="section" id="title-39"><h2>
	蓬窻日錄八卷<span class="jiazhu">福建廵撫採進本</span>
</h2></div>
<p class="em2">
	明陳全之撰全之字粹仲閩縣人萬曆甲辰進士是編分世務寰宇詩談事紀四門門各二卷世務一門多可採寰字一門頗叅輿記陳言詩談事紀則更傷猥雜矣
</p>
<div class="section" id="title-40"><h2>
	歐餘漫錄十二卷<span class="jiazhu">浙江廵撫採進本</span>
</h2></div>
<p class="em2">
	明閔元衢撰元衢字康侯烏程人縣有昇山山麓有歐陽亭故昇山一名歐餘山元衢因以歐餘生自號併以名其劄記書中考證間有可採而膚淺者居多
</p>
<div class="section" id="title-41"><h2>
	秋涇筆乘一卷<span class="jiazhu">浙江廵撫採進本</span>
</h2></div>
<p class="em2">
	明宋鳯翔撰鳯翔字羽皇秀水人萬曆王子舉人是書皆載史傳雜事而附以議論類多迂濶其記太倉王千戶入海見龍抱石事則又涉於神怪矣
</p>
<div class="section" id="title-42"><h2>
	燕居功課二十七卷<span class="jiazhu">安徽廵撫採進本</span>
</h2></div>
<p class="em2">
	明安世鳯撰世鳯字鳯引商邱人萬曆癸丑進士官定海縣知縣是編分二十四類毎類子目各五其議論出入儒釋之間自謂天地之大無不閱厯然所見率皆膚淺至於標題纎巧識見偏駁尤明代山人結習不足深詰者矣
</p>
<div class="section" id="title-43"><h2>
	仙愚館雜帖七卷<span class="jiazhu">江蘇廵撫採進本</span>
</h2></div>
<p class="em2">
	明黄元會撰元會字經甫太倉人萬曆癸丑進士是書多剽掇佛老浮談而於服食修煉尤所篤信其名館以仙愚當由於此其他雜說引據亦多訛舛如唐優宋婦一條謂德宗爲宋主點陳言爲佳句一條謂宋王珪與柳宗元論詩海棠無香一條謂彭淵材爲劉淵材文人顯紕一條謂荀悅稱漢高祖字國則其他不足詰矣
</p>
<div class="section" id="title-44"><h2>
	戒庵漫筆八卷<span class="jiazhu">浙江鮑士㳟家藏本</span>
</h2></div>
<p class="em2">
	明李詡撰詡字厚德江陰人少爲諸生坎坷不第年八十餘而卒所作世德堂吟稿名山大川記諸書皆已亡佚惟是編爲其孫如一刋行皆所記聞見雜說詡自號戒庵老人因以爲名書中稱世宗爲今上而又載有萬曆初事蓋隨時綴錄積久成編非一時所撰集故前後不免於駁文也其間多誌朝野典故及詩文瑣語而叙次煩猥短於持擇於凡諧謔鄙俗之事兼收並載乃流於小說家言惟記蘇軾黄庭堅真蹟詩句可補本集之亡佚記劉基畫蜀川圖可證圖繪寳鑑之闕漏又如論孟子古本同異則較王士禎池北偶談所摘爲詳又據三水小牘以証洪邁夷堅志之蹈襲辨兩山墨談所稱蘇軾有妹嫁秦觀之誕妄諸條爲沙中金屑耳
</p>
<div class="section" id="title-45"><h2>
	認字測三卷<span class="jiazhu">浙江鮑士㳟家藏本</span>
</h2></div>
<p class="em2">
	明周宇撰宇有字考啟蒙已著錄是書標八十一字毎字各爲疏解一篇其義欲借以講學而穿鑿點畫實則王安石之緖餘而已旣非小學又非語錄四庫之中無類可入姑附之於雜家焉
</p>
<div class="section" id="title-46"><h2>
	吕氏筆奕八卷<span class="jiazhu">浙江鮑士㳟家藏本</span>
</h2></div>
<p class="em2">
	明吕曾見撰曾見字眉陽紹興人由貢生官西安縣教諭是書卷端有方應祥鄒維璉汪慶百吕奇策序蓋萬曆中人也首二卷多說經義其學出於姚江詆毁程朱頗甚至謂伊川背師忘本毎篇各有批評乃純用禪語殊不免心學習氣其餘或史論或雜考大抵捃摭楊慎王世貞陳耀文胡應麟焦竑諸家說部而以議論貫串之亦非根柢之學也
</p>
<div class="section" id="title-47"><h2>
	黄元龍小品二卷<span class="jiazhu">浙江廵撫採進本</span>
</h2></div>
<p class="em2">
	明黄奐撰奐字元龍歙縣人是書分醒言一卷偶載一卷醒言皆讀書時隨筆劄記之文所見頗爲迂闊偶載則鬼神怪異之事亦多不經
</p>
<div class="section" id="title-48"><h2>
	古今評錄四卷<span class="jiazhu">浙江廵撫採進本</span>
</h2></div>
<p class="em2">
	明商維濬撰維濬字陽初會稽人世所傳商氏稗海即所輯也是書皆借古事立論不出明季纎巧之習間有考證毎多疏舛如論以船量物事謂苻子所紀燕昭王稱豕事在曹蒼舒稱象之前不知苻子爲苻朗所撰朗秦王堅之姪也其書今已佚惟見類書所引如關龍逢諫桀齊景公好馬之類皆假借古人爲寓言並無事實維濬徒知燕昭王在蒼舒前而不知朗在蒼舒後殊爲失考其膚淺率此類也
</p>
<div class="section" id="title-49"><h2>
	雪菴淸史五卷<span class="jiazhu">浙江朱彝尊家曝書亭藏本</span>
</h2></div>
<p class="em2">
	明樂純撰純字思白號天湖子沙縣人是書皆小品襍言分淸景淸供淸課淸醒淸福爲五門每門又各立子目大抵明季山人潦倒恣肆之言拾屠隆陳繼儒之餘慧自以爲雅人深致者也
</p>
<div class="section" id="title-50"><h2>
	露書十四卷<span class="jiazhu">兩淮馬裕家藏本</span>
</h2></div>
<p class="em2">
	明姚旅撰旅號園客莆田人其書分核篇二韻篇三華篇襍篇跡篇風篇錯篇人篇政篇籟篇諧篇規篇枝篇異篇各一襍舉經傳旁證俗說取東漢王仲任所謂口務明言筆務露文之意名曰露書然詞氣獧薄頗乖著書之體其核篇所論經義率毛舉捃拾無闗大指韻篇亦猥襍不倫諧異諸篇尤多鄙俚至謂屈原宜放馬遷宜腐以其文之繁也傎亦甚矣
</p>
<div class="section" id="title-51"><h2>
	稽古堂論古三卷<span class="jiazhu">江蘇廵撫採進本</span>
</h2></div>
<p class="em2">
	舊本題明張燧撰今核其書即從千百年眼中摘出蓋坊賈僞立此名以售欺者鈔本尚新是近時所依託也
</p>
<div class="section" id="title-52"><h2>
	書焦二卷<span class="jiazhu">浙江孫仰曾家藏本</span>
</h2></div>
<p class="em2">
	明陳繼儒撰繼儒有邵康節外記已著錄是書皆襍抄古今名物訓詁及奇文雋字可供詞藻之用者隨筆劄記頗無倫次如執金吾秦吉了之類人所習見者俱泛載之徒費簡牘又如泥孩兒一條出陸游老學菴筆記而没其書名亦爲攘美至以闞止爲宰予渾瑊爲渾珹陳正敏爲陳所敏尤失考矣
</p>
<div class="section" id="title-53"><h2>
	枕談一卷<span class="jiazhu">江蘇廵撫採進本</span>
</h2></div>
<p class="em2">
	明陳繼儒撰僅寥寥數條自跋謂讀古人書徃徃承襲譌謬因取目前常用之語而考據之然亦各有所本非心得也
</p>
<div class="section" id="title-54"><h2>
	偃曝談餘二卷<span class="jiazhu">江蘇廵撫採進本</span>
</h2></div>
<p class="em2">
	明陳繼儒撰取其平日與客談者抄撮成書無他考証所紀厯代年號一則遺漏尤多前有自跋云入冬喜負暄讀書故以偃曝名之云
</p>
<div class="section" id="title-55"><h2>
	明辨類函六十四卷<span class="jiazhu">直隷總督採進本</span>
</h2></div>
<p class="em2">
	明詹景鳯撰景鳯有畫苑補益已著錄是書明史藝文志黄虞稷千頃堂書目俱作詹氏小辨而世所傳崇禎壬申刊本實作明辨類函蓋後又改名也首列作者辨以發明周子太極圖至蔡氏範極十書之旨次造化辨分理氣至異事八目次人道辨爲篇三曰明自言學也曰行自言治也曰適自言藝也次人品辨爲統二以厯代君臣志得道行者爲得志統以不能行其道者爲賫志統景鳯宗耿定向之學故所論格物致知及明明德於天下皆以知識爲良知乖隔支離不能窺見本體其於當時爲禪學者雖亦斥之甚力而中無定識徃徃騎墻如諸子門中謂夫子與釋老同生周世爲萬古開辨局又謂佛老倘真能信之亦足爲淸心寡欲之助仍不免混儒墨而一之又稱孟子在齊三卿徃返數年名實竟未加上下尤放言無忌其品藻同時諸人毎恨不爲王世貞所知蓋亦文士好名者乃欲附講學以自重議論高而無所歸宿終不免於遊談無根也
</p>
<div class="section" id="title-56"><h2>
	澹齋内言一卷外言一卷<span class="jiazhu">兩淮鹽政採進本</span>
</h2></div>
<p class="em2">
	明楊繼益撰繼益字茂謙松江人是書内言間有考證外言則語錄也議論皆宗二氏其解邵子三十六宫都是春句誤以爲宫闈之宫殊爲疎舛欲刪元史一條尤爲悖謬惟解孟子泄泄沓沓一條引說文呭訓多言引荀子誻誻而沸亦謂多言証泄沓皆多言之意足備一解耳末有陳繼儒跋稱其學道有得蓋爲禪學言之也
</p>
<div class="section" id="title-57"><h2>
	說楛七卷<span class="jiazhu">兩淮馬裕家藏本</span>
</h2></div>
<p class="em2">
	明焦周撰周字茂孝上元人焦竑之子也萬曆庚子舉人其書皆刺取諸書中新頴之語及聞見所及可資談噱者襍載成編不分門類如元微之謫通州史無其事論吳越改元誤以歐陽修五代史與十國世家爲二書亦時有疎舛其稱說楛者取荀子說楛勿聽之義也
</p>
<div class="section" id="title-58"><h2>
	譚子雕蟲二卷<span class="jiazhu">浙江廵撫採進本</span>
</h2></div>
<p class="em2">
	明譚貞黙撰貞黙有三經見聖編已著録此書作於崇禎壬午乃其著作堂集之一種所錄祇小蟲賦一篇又名小化書其命意蓋取莊子惟蟲能蟲惟蟲能天及家語倮蟲三百有六十而人爲之長二語因即蟲喻人分爲三十七叚每叚自爲之註亦和香方禽獸决錄之支流也
</p>
<div class="section" id="title-59"><h2>
	福堂寺貝餘五卷<span class="jiazhu">浙江廵撫採進本</span>
</h2></div>
<p class="em2">
	明茅元儀撰元儀有嘉靖大政類編已著錄此書首有自序云崇禎三年余守大將軍以傲罷爲頭陀於是寺有所感則識之蓋其罷官後所爲也襍記古今語無倫次議論亦多偏駁
</p>
<div class="section" id="title-60"><h2>
	蘭葉筆存<span class="jiazhu">無卷數　兩江總督採進本</span>
</h2></div>
<p class="em2">
	明釋本以撰本以字以軒别號亦已又號師嶽叟蘇州人書中載天啟四年董其昌所記玉璽事則猶在其後也又稱先師毎書竟必令潛寫填語蓋潛其本名矣是編首頁題爲蘭葉筆存次頁又題爲慎辭錄所論淳熙秘閣續帖於黄庭内景經點畫形模辨析絲毫蓋即姜夔蘭亭偏旁之意其餘多談書畫亦偶及襍事所稱引者焦竑董其昌語爲多中後雜載詩二十餘首即其自作大抵隨筆紀錄之冊後人抄合爲帙也其中石頭城謡一條論樂府音節穿鑿附會殊不足據餘皆明末山人語耳
</p>
<div class="section" id="title-61"><h2>
	蒙泉襍言二卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏上卷采撮陰陽五行之說率多穿鑿附會下卷隨筆記載如以書家永字八法爲合於太極兩儀四象八卦之類亦多牽强
</p>
<div class="section" id="title-62"><h2>
	東臯襍記一卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏所載皆有明朝野襍事間及經義與音律詩話其中若辨康定易儲薛瑄不諫謂崔銑修孝宗實錄親見秘閣舊案瑄名下註以公出則瑄乃未嘗與其事非不諫也此類頗有闗於史事至所論樂律謂六十調仲吕所生之黄鐘僅能得黄鐘之半而差强焉考黄鐘無半聲旋宫所用之半聲乃變半聲也止得四寸三分有奇則得黄鐘之半而猶弱焉此書云差强殊不可曉其他亦率多膚末無足採擇
</p>
<div class="section" id="title-63"><h2>
	春寒閒記一卷<span class="jiazhu">兩淮鹽政採進本</span>
</h2></div>
<p class="em2">
	不著撰人名氏卷末自跋稱辛酉三月二十五日記署曰德水又有錢塘厲鶚跋謂是書頗有可觀而疑德水爲德州盧氏子蓋以盧世㴶字德水也案御史題名曰盧世㴶山東德州左衞軍籍直隸淶水人前明進士順治元年起福建道御史以病乞歸其書多錄前人佳事雋語然頗推重李贄
</p>
<div class="section" id="title-64"><h2>
	山居代譍一卷<span class="jiazhu">浙江廵撫採進本</span>
</h2></div>
<p class="em2">
	不著撰人名氏凡臚列山居園居舟居游居瓢居獨居酣居宵居睡居病居十目下引前人閒適之語以應之意以示客故名代譍其所引書有明末陳繼儒岩棲幽事而序題丁亥夏五則當在國朝順治四年也
</p>
<div class="section" id="title-65"><h2>
	棗林雜俎<span class="jiazhu">無卷數　浙江廵撫採進本</span>
</h2></div>
<p class="em2">
	國朝談遷撰遷有海昌外志已著錄是書分類記載凡十二門曰科牘曰藝簣曰名勝曰器用曰榮植曰頤動曰幽冥曰叢贅曰彤管曰空元曰烱鑒曰緯候多紀明代軼事而語多支蔓其名勝一門雜引志乘及里巷齊東之語漫無考證藝簣亦多疎舛其餘大抵冗瑣少緖亦不分卷疑雜録未成之本也
</p>
<div class="section" id="title-66"><h2>
	讀書偶然錄十二卷<span class="jiazhu">兩淮馬裕家藏本</span>
</h2></div>
<p class="em2">
	國朝程正揆撰正揆字端伯孝感人前明崇禎辛未進士官尚寳司卿入國朝授光祿寺丞官至工部侍郎是編乃其讀書劄記議論考證兼而有之間出新意而頗不免踳駮如以武王上祭於畢爲畢星引蘇竟傳爲證未免牽合論聯句詩二條一以爲始於柏梁一以爲起於式微一書之中自相矛盾又解杜甫丹靑引據先帝天馬玉花驄句以爲至尊含笑圉僕惆悵乃深譏肅宗不軫羮墻之意而斥舊說之非則不考明肅代三朝受終年月而臆爲穿鑿尤固於說詩矣
</p>
<div class="section" id="title-67"><h2>
	見聞記憶錄五卷<span class="jiazhu">浙江廵撫採進本</span>
</h2></div>
<p class="em2">
	國朝余國楨撰國楨字瑞人别號劬庵遂安人前明崇禎庚辰進士官富順縣知縣是編乃其入國朝以後家居所作自序稱生平卷帙盡佚兵火偶舉所憶惝恍都如夢境後其子中恬分爲五卷曰記文曰記人曰記物曰記異曰雜記本隨筆纂錄之本大抵皆明末瑣事間涉荒誕無闗考証又所作雜文並厠其中亦爲非體
</p>
<div class="section" id="title-68"><h2>
	餘菴雜錄三卷<span class="jiazhu">兩淮鹽政採進本</span>
</h2></div>
<p class="em2">
	國朝陳恂撰恂字子木本姓曹海鹽人前明崇禎壬午舉人是書雜說經義詩文兼載碎事其論禹治水順行一條全攘鄭樵之說不言所自其引伊世珍嫏嬛記一條以范睢裹足不入秦語爲女子纒足之註亦失之不經
</p>
<div class="section" id="title-69"><h2>
	冬夜箋記一卷<span class="jiazhu">大學士英廉購進本</span>
</h2></div>
<p class="em2">
	國朝王崇簡撰崇簡字敬哉宛平人前明崇禎癸未進士入國朝補選庶吉士官至禮部尚書是編成於康熙乙巳皆其隨筆劄記之語所述格言多先儒名論亦間摘錄古事及同時耳目所見聞然徴引舊聞皆不載其出典亦或偶然記憶未眞如伯夷叔齊姓名一條云出吕氏春秋及韓詩外傳今二書具在並無此文案論語疏所引乃出春秋少陽篇也
</p>
<div class="section" id="title-70"><h2>
	樗林三筆五卷<span class="jiazhu">直隷總督採進本</span>
</h2></div>
<p class="em2">
	國朝魏裔介撰裔介有孝經注義已著錄是書分三種樗林閒筆一卷樗林偶筆二卷樗林續筆二卷閒筆所載多息心養生之論偶筆上卷多講學之語下卷皆論史事續筆則援引先儒間叅已見亦頗及明季時事裔介以講學名而是編多以二氏爲宗殆不可解至續筆内稱楊嗣昌起復入都白恰布袍所過驛傳蔬粳而已勦殺流賊不遺餘力襄陽之破欝欝而死云云未免爲之迴䕶則亦不盡公論矣
</p>
<div class="section" id="title-71"><h2>
	雕邱雜錄十八卷<span class="jiazhu">直隷總督採進本</span>
</h2></div>
<p class="em2">
	國朝梁淸遠撰淸遠字邇之號葵石眞定人順治丙戌進士官至吏部侍郎是編十有八卷卷立一名一曰眠雪間錄二曰藤亭漫鈔三曰情話記四曰廵簷筆乘五曰卧疴隨筆六曰今是齋日鈔七曰閑影雜識八曰采榮錄九曰飽鄉叢談十曰過庭暇錄十一曰東齋掌鈔十二曰予寜漫筆十三曰晏如筆記十四曰西廬漫筆十五曰晏如齋檠史十六曰耳順記十七曰晉翁檠史十八曰休園語林皆隨時筆記之文大抵雜錄明末雜事及眞定軼聞頗多勸戒之意惟末年尤信修煉之說亦間涉釋氏至謂心經是古今第一篇文字蓋禪學元學明末最盛淸遠猶沿其餘風也間有考証然不甚留意如九卷載李屏山所作西嵓集序稱李義山喜用僻事下奇字晩唐人多效之號西崑體殊無典雅渾厚之氣反詈杜少陵爲村夫子是以楊億事爲李商隱事殆唐宋不辨又引黄庭堅之言謂韓退之詩如教坊雷大使無學退之不至即爲白樂天是以陳師道所評蘇軾詞蘇軾所評陶潛詩併誤爲庭堅評韓愈詩之詞顛舛尤甚
</p> 



</div></body></html>