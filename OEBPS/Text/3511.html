<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷九十六·子部六（儒家類存目二）</title></head><body><div id="text">

<p>
<strong>欽定四庫全書總目卷九十六</strong>
</p>
<div class="section" id="title-0"><h1>
	子部六
</h1><hr/></div>
<div class="section" id="title-1"><h2>
	儒家類存目二
</h2></div>
<div class="section" id="title-2"><h2>
	後渠庸書一卷<span class="jiazhu">編俢程晉芳家藏本</span>
</h2></div>
<p class="em2">
	明崔銑撰銑有讀易餘言已著錄此其筆記之文如論春王正月爲周正幽贊於神明而生蓍爲用策論易不本於先天圖在今日爲已定之論在明人則爲卓識矣又曰圖象繁而易荒矣小序廢而詩蕪且淺矣左氏輕而春秋虚矣喜新變古君子無樂乎斯焉耳又曰宋人之說古事也多以其意億之始猶昭然也習之久遂若眞者誣矣哉尤講學家所諱不肯言者銑獨不巧言回䕶亦絶無門戶之私然諸條皆見所作士翼中殆後人摘抄僞立此名曹溶不及詳核誤收入學海類編耳
</p>
<div class="section" id="title-3"><h2>
	同異錄二卷<span class="jiazhu">浙江鮑士㳟家藏本</span>
</h2></div>
<p class="em2">
	明陸深撰深有南廵日錄已著錄是書採漢以來名臣奏疏雜文有闗於典章政事之大者節而錄之分爲二卷上篇曰典常下篇曰論述每條之末各附以論斷大旨欲取古人成說相其緩急而通之於當世之務其書始脫稿於閩中及提學山西重加詮次欲奏上之旣而不果其進書原序猶存卷首書中凡原文有陛下云云者俱空白二字而註其下云前朝臣子尊稱君上之文義當避闕然古來傳寫舊文實無此例世所見石經尚書於帝字王字均未有避闕者也
</p>
<div class="section" id="title-4"><h2>
	心性書<span class="jiazhu">無卷數　浙江廵撫採進本</span>
</h2></div>
<p class="em2">
	明湛若水撰若水有二禮經傳測已著錄是書首列心性圖圖後有說復集心性通三十五章其門人黄民準鍾景星周學心袁郵郭肇乾謝錫命湛天潤共爲之注與贊霍任又著或問數十條以發明之蓋欲仿周子太極圖說通書也
</p>
<div class="section" id="title-5"><h2>
	楊子折衷六卷<span class="jiazhu">浙江鄭大節家藏本</span>
</h2></div>
<p class="em2">
	明湛若水撰宋儒之學至陸九淵始以超悟爲宗諸弟子中最號得傳者莫如楊簡然推衍九淵之說變本加厲遂至全入於禪所著慈湖遺書以心之精神是謂聖一語爲道之主宰而以不起一意使此心虚明洞照爲學之功夫其極至於斥大學非聖言而謂子思孟子同一病源開後來心學之宗至於窅冥恍惚以爲獨得眞傳其弊實成於簡若水因當時有梓其書者乃即其所言條析而辨之凡書中低一格者簡之說平格者若水之論也
</p>
<div class="section" id="title-6"><h2>
	遵道錄八卷<span class="jiazhu">江蘇廵撫採進本</span>
</h2></div>
<p class="em2">
	明湛若水撰所輯皆明道程子之說其曰遵道者自序謂遵明道也若水與王守仁同講學而守仁主致良知若水主隨處體驗天理守仁言若水之學求之於外若水亦謂守仁格致之說不可信者四遂各分門戶斷斷然相爭是編因若水之學出陳獻章獻章之學每教人靜坐使此心灑然獨得於宋儒中獨推尊明道故闡明師說追溯淵源此本凡八卷衍聖公孔昭煥所進本則作十卷蓋當時原有兩刻明史藝文志作十卷所據即孔氏本也
</p>
<div class="section" id="title-7"><h2>
	甘泉新論一卷<span class="jiazhu">編修程晉芳家藏本</span>
</h2></div>
<p class="em2">
	明湛若水撰若水之學以虚明爲宗故其論心則以爲主一而無物其論性則以宋儒理氣對舉爲非視程朱所論頗殊千頃堂書目載甘泉明論十卷又甘泉新論一卷其明論今未見此本則曹溶學海類編所載也
</p>
<div class="section" id="title-8"><h2>
	劉兩峰集四卷<span class="jiazhu">江西廵撫採進本</span>
</h2></div>
<p class="em2">
	明劉陽撰陽字一舒安福人由舉人授碭山縣知縣官至監察御史是編凡論學要語一卷洞語一卷接善編一卷人倫外史一卷陽初從族人劉曉授經曉告以王守仁之學遂徃謁守仁於贛州故要語洞語大率不離良知之旨其接善編多採儒先粹語非所自作其人倫外史即墓誌傳狀詩詠等作以其係於孝弟忠義貞節之大故以外史爲名雖總爲一集實未可著錄於集部故仍以語錄爲主隸之儒家類焉
</p>
<div class="section" id="title-9"><h2>
	閑闢錄十卷<span class="jiazhu">浙江廵撫採進本</span>
</h2></div>
<p class="em2">
	明程曈撰曈有新安學系錄已著錄是編錄朱子集中辨正異學之語以闢陸王之說凡九卷其末一卷則雜取宋史以下諸家之論朱陸者立說不爲不正而門戶之見太深詞氣之間激烈已甚殊非儒者氣象與陳建學蔀通辨均謂之善罵可也江南通志載曈所著尚有新安文獻紫陽風雅二書今並未見然大畧可睹矣
</p>
<div class="section" id="title-10"><h2>
	苑洛語錄六卷<span class="jiazhu">副都御史黄登賢家藏本</span>
</h2></div>
<p class="em2">
	明韓邦奇撰邦奇有易學啟蒙意見已著錄是書皆平日論學之語及所紀錄時事輯爲一編本名見聞攷隨錄已編入所著苑洛集中惟集本五卷此本作六卷所載雖稍有出入而大畧皆同蓋此本乃邦奇門人山西參議白璧所刋前有璧序稱刻而題之曰苑洛先生語錄疑又爲璧所重編矣
</p>
<div class="section" id="title-11"><h2>
	願學編二卷<span class="jiazhu">陝西廵撫採進本</span>
</h2></div>
<p class="em2">
	明胡纘宗撰纘宗有安慶府志已著錄此編乃其講學之語成於嘉靖甲寅時纘宗已七十五矣闗中之學大抵源出河東三原無矜奇弔詭之習纘宗又師羅欽順而友魏校湛若水何瑭吕柟馬理故所論頗爲篤實其解大學雖用古本而不廢朱子格物之說雖與王守仁異趨而稱其如程門之有游楊亦無門戶詬爭之習然核其全書大抵皆先儒所已言也
</p>
<div class="section" id="title-12"><h2>
	近取編二卷<span class="jiazhu">陝西廵撫採進本</span>
</h2></div>
<p class="em2">
	明胡纘宗撰是編取朱子要語釐成二卷名曰近取者謂取諸曰用切近以救宗金谿者之弊殆爲王守仁發也
</p>
<div class="section" id="title-13"><h2>
	海樵子一卷<span class="jiazhu">編修程晉芳家藏本</span>
</h2></div>
<p class="em2">
	明王崇慶撰崇慶有周易議卦已著錄是編僅二十六則多摹仿王通中說周子通書張子正蒙之體大抵老生常談末一條論爲將必用儒者謂有張良之楚歌則項羽之䰟自褫有諸葛之雲鳥則南人之反自定夫渡瀘之役未必徒恃陣圖至於四面楚歌出自張良史記漢書皆不載不知其何所本矣
</p>
<div class="section" id="title-14"><h2>
	東石講學錄十一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明王蓂撰蓂有忠義錄已著錄是集爲其門人黄文龍所編皆平生講學之語蓂與陸九淵爲鄉人故其說一以九淵爲本云
</p>
<div class="section" id="title-15"><h2>
	心學錄四卷<span class="jiazhu">浙江范懋柱家天一閣藏本</span>
</h2></div>
<p class="em2">
	明王蓂撰是編乃蓂養親家居之時取陸九淵之言擇其發明心學者彚爲一編凡五百二十條而以已意推闡之大旨亦主王守仁晚年定論
</p>
<div class="section" id="title-16"><h2>
	大儒心學語錄二十七卷<span class="jiazhu">江蘇廵撫採進本</span>
</h2></div>
<p class="em2">
	明王蓂撰是編亦其歸養之時所輯諸儒語錄凡周子程子張子邵子楊時謝良佐吕大臨尹焞羅從彦李侗胡宏朱子陸九淵張栻呂祖謙黄幹蔡沈陳淳眞德秀薛瑄吳與弼陳獻章胡居仁二十四家皆論心學之語也
</p>
<div class="section" id="title-17"><h2>
	性理羣書集覽七十卷<span class="jiazhu">江蘇廵撫採進本</span>
</h2></div>
<p class="em2">
	不著撰人名氏但題瓊山玉峰道人集覽不知爲誰其書取永樂性理大全中人名地名年號訓詁之類依王㓜學通鑑綱目集覽之例各爲註釋有增注者即别標爲附錄然淺陋殊甚如太極圖說後遂寜傅耆伯成句於遂寜下則詳註傅耆下則註未詳出處又如律吕新書内於梁武帝之通則註於晉荀朂之笛則不註蓋出不學者所爲卷尾有大德辛未刋行字尤爲舛謬是書本註性理大全安得大德中先有刊本考辛未爲明正德六年此售僞者以板式近麻沙舊本故削補正字僞冒元刻也
</p>
<div class="section" id="title-18"><h2>
	三難軒質正<span class="jiazhu">無卷數　浙江廵撫採進本</span>
</h2></div>
<p class="em2">
	明戴金編金字純夫漢陽人正德甲戌進士官至兵部尚書金自以力行責己克終三者甚難因取以名軒而徵集同時士大夫所贈詩辭序記論說銘贊彚成是編然學在實踐旣知三者之難則自勉而已矣徵文刻集何爲也且以是三者爲難雖聖賢不以爲非本無疑義又安用質正乎
</p>
<div class="section" id="title-19"><h2>
	正學編二卷<span class="jiazhu">浙江范懋柱家天一閣藏本</span>
</h2></div>
<p class="em2">
	明陳琛撰琛有易經淺說已著錄是書已編入所著紫峰集中此其别行之本凡二十一篇各立篇名全擬通書正蒙之體未免刻畫之嫌然依傍先儒不敢出入持論尚無疵謬末附秋夜感興詩十絶句亦力摹康節擊壤之派其宗尚可知矣
</p>
<div class="section" id="title-20"><h2>
	說理會編十五卷<span class="jiazhu">浙江廵撫採進本</span>
</h2></div>
<p class="em2">
	明季本撰本有易學四同已著錄本爲王守仁門人自序謂親聞姚江之傳而同門之士傳布師說遍天下恐其爲說旣長或乖典則故輯此書凡疑難之說悉辨明之其意蓋擬守仁於濓洛而此書則倣近思錄而作近思錄分類十四此分類十二其先之以性理聖功者猶錄之首及道體論也繼之以實踐賢才者猶錄之次及於致知存養克治也推之於政治者猶錄之有治道治法也終之以異端諸子者猶錄之辨别異論總論聖賢也其間巧借程朱之言以證良知之說則猶守仁朱子晩年定論之旨耳
</p>
<div class="section" id="title-21"><h2>
	困辨錄八卷<span class="jiazhu">浙江廵撫採進本</span>
</h2></div>
<p class="em2">
	明聶豹撰豹字文蔚永豐人正德丁丑進士官至兵部尚書諡貞襄事蹟具明史本傳豹之學出於姚江是編乃其嘉靖丁未繫詔獄時所劄記分辨中辨易辨心辨素辨過辨仁辨神辨誠八類羅洪先爲之批註
</p>
<div class="section" id="title-22"><h2>
	燕居答述二卷<span class="jiazhu">浙江廵撫採進本</span>
</h2></div>
<p class="em2">
	明戴經撰經德淸人聶豹之門人也是編皆述豹講授之語下卷又别題曰疑總問曰見條問曰見條註疑問諸目大抵困辨錄中所已具經特以已所獲聞者别加編綴故徃徃複出焉
</p>
<div class="section" id="title-23"><h2>
	研幾錄<span class="jiazhu">無卷數　河南廵撫採進本</span>
</h2></div>
<p class="em2">
	明薛侃撰侃有圖書質疑已著錄是書乃侃門人鄭三極所編侃承姚江餘緖故屢稱引良知之說其儒釋辨謂世疑先生之學類禪者三曰廢書曰背考亭曰虚侃一一辨之黄宗羲明儒學案謂此淺於疑陽明者皆不足辨也况言寂靜言虚無愈辨愈支並王氏本旨亦爲侃所累矣
</p>
<div class="section" id="title-24"><h2>
	庸言十二卷<span class="jiazhu">江蘇廵撫採進本</span>
</h2></div>
<p class="em2">
	明黄佐撰佐有㤗泉鄕禮已著錄是編乃其致仕後講學語錄分學道修德求仁游藝制禮審樂政教事業著述象數天地聖賢十二類佐不取王守仁良知之說故所論雖無奥義而不失爲篤實之言
</p>
<div class="section" id="title-25"><h2>
	愼言集訓二卷<span class="jiazhu">浙江鮑士㳟家藏本</span>
</h2></div>
<p class="em2">
	明敖英撰英字子發淸江人正德辛巳進士官至河南右布政使是書上卷二十二目二百四十二條以戒多言爲首下卷十目九十二條以言貴簡爲首採經史子集分類編次而間附已說於其下蓋英督學陝西時刋以示諸生者也
</p>
<div class="section" id="title-26"><h2>
	辨惑續編七卷附錄二卷<span class="jiazhu">浙江廵撫採進本</span>
</h2></div>
<p class="em2">
	明顧亮撰亮字寅仲長洲人正德中况鐘爲蘇州府知府嘗聘至幕中是書以世俗養生送死大抵爲吉凶拘忌師巫之說所惑因輯古今書傳分爲七門首曰原理言人之所以爲邪說所惑者由於此理之不明次曰事生言事親之要曰應變曰奠祭曰擇墓曰送葬曰拘忌則皆論喪葬之事也又爲附錄二卷論死生輪廻壽夭貧富貴賤吉凶禍福諸事及師巫邪術之害專爲鄉俗之弊而作故註釋字義詞皆淺近取其易曉其稱辨惑續編者元謝應芳先有辨惑編此申明其說也
</p>
<div class="section" id="title-27"><h2>
	擬學小記六卷續錄一卷<span class="jiazhu">浙江廵撫採進本</span>
</h2></div>
<p class="em2">
	明尤時熙撰時熙字季美自號西川居士洛陽人嘉靖壬午舉人官國子監博士事迹具明史儒林傳時熙師事劉魁傅王守仁良知之學有所心得輒爲筆記其壻李根衰其雜著編次之時熙自序謂名擬學者言擬如此爲學而未知其是否也書中於魁稱晴川師於守仁則稱老師不忘所本也凡分六目一經擬二餘言三格訓通解四質疑五雜著六紀聞末有附錄數則明史稱時熙議論切於日用不爲空虚隱怪之談今觀其書大抵以心爲宗即董仲舒道之大原出於天語亦以爲舍心言天即爲義外而中庸之中直訓爲中外之中以與心學相比附又謂中庸論道理多分兩截具兩景不如孟子之直截又謂子夏子游之言皆主務本皆有支離之病又謂危行言孫及文質彬彬皆非聖人之言猶是姚江末派敢爲高論者也
</p>
<div class="section" id="title-28"><h2>
	心齋約言一卷<span class="jiazhu">編修程晉芳家藏本</span>
</h2></div>
<p class="em2">
	明王艮撰艮字汝止泰州人王守仁之門人明史儒林傳附載王畿傳中此書皆發明良知之旨中有稱先生者皆指守仁明史藝文志載心齋語錄二卷此本改其名曰約言又止一卷亦學海類編之節本也
</p>
<div class="section" id="title-29"><h2>
	一菴遺集二卷<span class="jiazhu">兩江總督採進本</span>
</h2></div>
<p class="em2">
	明王棟撰棟字隆吉號一菴泰州人嘉靖中由歲貢生補江西南城訓導遷深州學正初王守仁良知之學有泰州一派始於王艮棟爲艮從弟故獨得其傳所至皆以講學爲事集分二卷上卷曰會語正集續集下卷曰論學雜吟及各體詩文并其門人李梴所記誠意問答之語黄宗羲明儒學案嘗稱棟意非心之所發一語爲獨得宗旨而又謂泰州之學時時不滿師說益啟瞿曇之秘致躋陽明而爲禪云
</p>
<div class="section" id="title-30"><h2>
	緖山會語二十五卷<span class="jiazhu">江蘇周厚堉家藏本</span>
</h2></div>
<p class="em2">
	明錢德洪撰德洪有平濠記已著錄明史儒林傳稱四方士從王守仁學者皆德洪與王畿先爲疏通其大旨而後卒業於守仁事守仁四十年嘗刻陽明文錄故稱王氏學者以錢王爲首又稱德洪徹悟不及畿畿持循亦不如德洪然畿竟入於禪而德洪猶不失儒者矩矱是編爲其子應樂所刋前四卷爲會語講義五六兩卷爲詩七卷以下爲雜文第二十五卷則附錄墓表誌銘雖其詩文全集而大致皆講學之語故仍總名曰會語今亦著錄於儒家焉
</p>
<div class="section" id="title-31"><h2>
	東溪蔓語一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明曹煜撰煜浮梁人嘉靖丙戌進士其仕履未詳據書中自言則嘗爲縣令者也其書皆講學之語持論頗醇正然多抄撮二程之言以鄕曲之私推吳與弼過甚於石亨一事至以孟子稱孔子者稱之殊爲曲筆又如居家友愛居官德感及近來進益諸條皆自暴所長殆淺之乎爲人矣
</p>
<div class="section" id="title-32"><h2>
	諸儒語要二十卷<span class="jiazhu">浙江廵撫採進本</span>
</h2></div>
<p class="em2">
	明唐順之編順之有廣右戰功錄已著錄是編採諸儒之言十四卷以前以人分凡周子二程子張子謝良佐楊時胡宏朱子張栻陸九淵楊簡王守仁十有一家十五卷以下以類分其爲某人之言或註或不註閲之殊不甚了了
</p>
<div class="section" id="title-33"><h2>
	洨濵語錄二十卷<span class="jiazhu">直隸總督採進本</span>
</h2></div>
<p class="em2">
	明蔡靉撰靉字天章號洨濵寜晉人嘉靖己丑進士官至監察御史廵按河南靉少從韓邦奇湛若水游故講學宗旨不出二家其論周禮謂遺公孤而詳細職詳畧失宜又謂六卿之上皆有惟王建國體國經野數語亦覺繁複則一隅之見也
</p>
<div class="section" id="title-34"><h2>
	亷矩一卷<span class="jiazhu">編修程晉芳家藏本</span>
</h2></div>
<p class="em2">
	明王文祿撰文祿字世亷海鹽人嘉靖辛卯舉人此編凡十八章皆以訓亷爲主其文似箴似銘欲摹古而適成贋體其義則了不異人其必十八章者殆欲合孝經之數爲忠經之重儓特未敢自題曰經耳
</p>
<div class="section" id="title-35"><h2>
	道林諸集<span class="jiazhu">無卷數　浙江廵撫採進本</span>
</h2></div>
<p class="em2">
	明蔣信撰信字卿實武陵人嘉靖壬辰進士官至貴州提學副使嘗師王守仁又師湛若水明史儒林傳附載若水傳末是編乃其卜築桃岡時與諸弟子講學之書而其門人章評所刋者首古大學義專釋大學次桃岡講義摘取論孟諸條附以論斷又桃岡日錄則與門人問答語錄也桃岡訓規則讀書日程也傳疾錄則疾痛時記也史稱信初從守仁游時未以良知教後從若水游最久其學得之若水者爲多又稱其踐履篤實不尚虚談蓋猶未盡入於禪者卷末有附譚一則稱斗陽子讀書九山者二十年有太乙丈人者哂之無名先生者論之惝怳無憑斯則末流放失全入於二氏者矣
</p>
<div class="section" id="title-36"><h2>
	西田語畧二十三卷續集二十九卷<span class="jiazhu">内府藏本</span>
</h2></div>
<p class="em2">
	明樊深撰深有河間府志已著錄此書皆雜抄先儒語類以多爲貴無所發明
</p>
<div class="section" id="title-37"><h2>
	識仁定性註解二卷<span class="jiazhu">浙江廵撫採進本</span>
</h2></div>
<p class="em2">
	明何祥撰祥字克齋内江人嘉靖甲午舉人是編後有羅節跋稱祥以丁未入太學時歐陽德爲祭酒傳陽明之學祥獲師事之日究奥義嘗閲性理得明道先生識仁論定性書好之不忘遂爲註解今檢此書卷一爲識仁定性解卷二則自警語十條自警箴七則南野語錄七叚大洲語錄六叚復麻城劉魯橋書一篇據王任重序尚有恤刑彈劾反觀諸論及五官問答等篇而書中無之蓋非完本其總名惟稱識仁定性註解亦不該括莫詳其義也祥之學出於姚江此書所論皆發明心學
</p>
<div class="section" id="title-38"><h2>
	薛方山紀述一卷<span class="jiazhu">浙江鮑士㳟家藏本</span>
</h2></div>
<p class="em2">
	明薛應旂撰應旂有四書人物考已著錄此其平日所鈔先正格言前有自識稱凡所聞於師友輙爲紀之間有自得亦附書焉置之几案少裨循省曰述者明非已作不敢冒立言之責書分上下二篇上篇皆論性命之理下篇則論治道也
</p>
<div class="section" id="title-39"><h2>
	薛子庸語十二卷<span class="jiazhu">浙江廵撫採進本</span>
</h2></div>
<p class="em2">
	明薛應旂撰是編乃其講學之語分二十四篇各以首二字爲篇名而毎條冠以薛子曰大意欲如揚雄之擬論語其門人向程爲之音釋
</p>
<div class="section" id="title-40"><h2>
	二谷讀書紀二卷<span class="jiazhu">編修程晉芳家藏本</span>
</h2></div>
<p class="em2">
	明侯一元撰一元字舜舉樂淸人嘉靖戊戌進士官至江西布政使此編乃其讀書雜記多推闡四書之義大抵前人所已言中間謂陽明之學遺却格致本旨又謂朱子談理過於分析陽明起而病之由於相激而成亦頗有見也
</p>
<div class="section" id="title-41"><h2>
	禮要樂則二卷<span class="jiazhu">浙江廵撫採進本</span>
</h2></div>
<p class="em2">
	明阮鶚撰鶚桐城人嘉靖甲辰進士官至右副都御史廵撫福建事迹附見明史胡宗憲傳此書乃其以御史督學直隸時所作以教諸生者禮要分冠昏䘮祭飮射六門引三禮原文於前凡四書中涉及禮制者亦酌取之皆人所共知别無發明之處樂則分五倫爲五門取詩經數章以實之如君臣則載鹿鳴皇華諸篇父子則載凱風小弁諸篇先列經文而節取集傳數語附其下後又有所頒僚屬吏民約一篇
</p>
<div class="section" id="title-42"><h2>
	學蔀通辨十二卷<span class="jiazhu">内府藏本</span>
</h2></div>
<p class="em2">
	明陳建撰大旨以佛與陸王爲學之三蔀分前編後編續編終編毎編又自分上中下而採取朱子文集語類年譜諸書以辨之前有嘉靖戊申自序云專明一實以抉三蔀前編明朱陸早同晚異之實後編明象山陽儒陰釋之實續編明佛學近似惑人之實而以聖賢正學不可妄議之實終焉按朱陸之書具在其異同本不待辨王守仁輯朱子晚年定論顛倒歲月之先後以牽就其說固不免矯誣然建此書痛詆陸氏至以病狂失心目之亦未能平允觀朱子集中與象山諸書雖負氣相爭在所不免不如是之毒詈也蓋詞氣之間足以觀人之所養矣
</p>
<div class="section" id="title-43"><h2>
	格物圖一卷<span class="jiazhu">陝西廵撫採進本</span>
</h2></div>
<p class="em2">
	明孫丕揚撰丕揚富平人嘉靖丙辰進士官至吏部尚書諡㳟介事迹具明史本傳是編分四篇一曰格物圖二曰明物解三曰原物辨四曰人物鏡意其原有總名傳寫佚之而以第一篇爲總名也其圖分物始物格物終爲三物始物終皆畫一圓圈如周子之無極物格則大圈中畫一小圈小圈之中書聖人成能字小圈四旁分列天淸地寜物阜民安八字大旨闢王守仁良知之說而謂道無可名名之曰物然守仁求之無定之心而丕揚又求之無物之道其說雖變其實一也
</p>
<div class="section" id="title-44"><h2>
	論學篇一卷<span class="jiazhu">陝西廵撫採進本</span>
</h2></div>
<p class="em2">
	明孫丕揚撰丕揚旣撰格物圖復爲論學三篇一爲格物工夫一爲良知明辨一爲心學始終皆申明格物圖中之意也
</p>
<div class="section" id="title-45"><h2>
	耿子庸言二卷<span class="jiazhu">浙江廵撫採進本</span>
</h2></div>
<p class="em2">
	明耿定向撰定向有碩輔寳鑑要覽已著錄是編爲所著語錄凡七篇首繹經次冲言次輯聞次比弦次學筌次牧要次切偲定向之學出於泰州王艮本近於禪然有鑒於末流之狂縱不甚敢放言高論故初請李贄至黄安旣而惡之而贄亦屢短定向然議論多而撡履少遂不免有迎合張居正事爲淸議所排講學之家徃徃言不顧行是亦一證矣
</p>
<div class="section" id="title-46"><h2>
	胡子衡齊八卷<span class="jiazhu">浙江鄭大節家藏本</span>
</h2></div>
<p class="em2">
<br/>
	明胡直撰直字正甫泰和人嘉靖丙辰進士官至福建按察使直之學出於歐陽德及羅洪先故以王守仁爲宗嘗與門人講學螺水上輯其問答之語爲是書分言末理問亡錮博辨明中徵孔談言續問申言九篇篇有上下其名衡齊者意謂譚理者視此爲均平云爾其大要以理在心不在天地萬物意在疏通守仁之旨然守仁本謂我與天地萬物一氣流通無有碍隔故人心之理即天地萬物之理而直乃謂吾心所以造天地萬物匪是則黝没荒忽而天地萬物熄矣是竟指天地萬物爲無理與守仁亦不相合未免太失之高遠其文章則縱横恢詭頗近子書與他家語錄稍異蓋直少攻古文詞年二十餘始變而講學故頗能修飾章句無諸家語錄弇陋粗鄙之狀云
</p>
<div class="section" id="title-47"><h2>
	大儒學粹九卷<span class="jiazhu">江西廵撫採進本</span>
</h2></div>
<p class="em2">
	明魏時亮編時亮字敬吾南昌人嘉靖己未進士官至工部侍郎事迹具明史本傳史稱時亮初好交游負意氣中遭挫抑潛心性理是書取周子二程子張子朱子及陸九淵薛瑄陳獻章王守仁九家之言人各爲卷大旨謂孔子之道顔以敏悟曾以魯得濓溪明道象山白沙陽明則顔子之入道可幾焉伊川横渠晦菴敬軒則曾子之入道可幾焉要之道無二學無二其所至亦無二也蓋主調停之說者本傳稱其官兵科給事中時請以薛瑄陳獻章王守仁並從祀文廟猶是志也
</p>
<div class="section" id="title-48"><h2>
	三儒類要五卷<span class="jiazhu">江蘇廵撫採進本</span>
</h2></div>
<p class="em2">
	明徐用檢編用檢字魯源蘭溪人嘉靖壬戌進士官至南京太常寺卿是書彚錄薛瑄陳獻章王守仁語錄分類排纂釐爲五門曰志學曰爲仁曰政治曰性命曰游藝其大旨亦與魏時亮同
</p>
<div class="section" id="title-49"><h2>
	李見羅書二十卷<span class="jiazhu">江蘇廵撫採進本</span>
</h2></div>
<p class="em2">
	明李復陽編皆其師李材講學之語材字孟誠豐城人嘉靖壬戌進士官至右僉都御史廵撫鄖陽事迹具明史本傳材嘗患世之學者毎以朱王兩家格物致知之說爭衡聚訟因掲修身爲本一言以爲孔曾宗傳而謂知止即知本又謂格物之功散見八條目中以朱子補傳爲誤其學較姚江末派稍爲近實故顧憲成頗稱之然材在鄖陽侵營地爲書院至於激變諸軍狼狽棄城僅以身免及被劾遣戍猶用督撫儀從赴謫所爲當代所非黄宗羲明儒學案記之最詳則亦何貴乎講學耶是編凡大學古義一卷論語大意四卷書問九卷門人記述四卷而以舊本序别綴於末爲一卷復陽爲無錫知縣時所刋也
</p>
<div class="section" id="title-50"><h2>
	心學宗四卷<span class="jiazhu">浙江廵撫採進本</span>
</h2></div>
<p class="em2">
	明方學漸撰學漸有桐彝已著錄是書專明心學自堯舜至於明代諸儒各引其言心之語而附以已註其自序云吾聞諸舜人心惟危道心惟微聞諸孟子仁人心也聞諸陸子心即理也聞諸王陽明至善心之本體一聖三賢可謂善言心也矣蓋學漸之說本於姚江故以陸王並稱而書中解人心惟危爲高大意解不愧屋漏爲喻心曲隱微解格物爲去不正以歸於正大意皆主心體至善一闢虚無空寂之宗而力斥王畿天泉證道記爲附會故其言皆有歸宿憲成序其首曰假令文成復起亦應首肯蓋雖同爲良知之學較之龍溪諸家猶爲近正云
</p>
<div class="section" id="title-51"><h2>
	日言一卷<span class="jiazhu">衍聖公孔昭煥家藏本</span>
</h2></div>
<p class="em2">
	明孔承倜撰承倜字永冠曲阜人先聖六十代孫官保定縣知縣終於荆王府長史是書乃承倜劄記之文其學出於王守仁故以鐘柝喻性明其本空又云朱晦翁中年學尚未悟至晚年則甚悔今人不於悟處用功却於其悔處執迷惑矣是即守仁晚年定論之說也
</p>
<div class="section" id="title-52"><h2>
	性理圖說一卷<span class="jiazhu">浙江廵撫採進本</span>
</h2></div>
<p class="em2">
	明徐中撰中字成中鄱陽人是書分無極天道性命諸類大抵皆陳因之語
</p>
<div class="section" id="title-53"><h2>
	一書增刪四卷<span class="jiazhu">浙江廵撫採進本</span>
</h2></div>
<p class="em2">
	明俞邦時撰邦時號敬軒新昌人是編名曰一書者以一爲本也第一卷曰元卷爲傳四曰一元兩儀三才四象第二卷曰副卷爲傳四曰一天兩地三人四物第三卷曰參卷爲傳四曰一期兩至三和四時第四卷曰輔卷爲傳二曰河洛律吕總三百六十六章以當周天之數大意欲配張子正蒙邵子皇極經世而刻畫皮毛去之轉遠書成於隆慶丁卯刋於萬曆癸酉再刋於國朝康熙壬子皆名一書此本爲第三刋乃康熙己卯吕夏音所增刪故題曰一書增刪云
</p>
<div class="section" id="title-54"><h2>
	性理抄二十卷<span class="jiazhu">副都御史黄登賢家藏本</span>
</h2></div>
<p class="em2">
	明楊道會撰道會字惟宗晉江人隆慶戊辰進士厯官至湖廣左布政使是編取性理大全刪節繁冗前有萬曆戊子王道顯序稱其更定者十之一而裁割者十之九然去取多未得當蓋亦書帕本耳
</p>
<div class="section" id="title-55"><h2>
	諸儒學案八卷<span class="jiazhu">江西廵撫採進本</span>
</h2></div>
<p class="em2">
	明劉元卿撰元卿有大象觀已著錄是書輯周子二程子張子邵子謝良佐楊時羅從彦李侗朱子陸九淵楊簡金履祥許謙薛瑄胡居仁陳獻章羅欽順王守仁王艮鄒守益王畿歐陽德羅洪先胡直羅汝芳二十六家語錄而益以耿定向之說元卿定向弟子也其學本出姚江於程朱一派特擇其近於陸氏者存之耳
</p>
<div class="section" id="title-56"><h2>
	憲世編六卷<span class="jiazhu">浙江廵撫採進本</span>
</h2></div>
<p class="em2">
	明唐鶴徵撰鶴徵有周易象義已著錄是編發明心性之學首列孔子顔子仲弓子貢曾子子思孟子次列周子二程子張子邵子楊時朱子張栻次列陸九淵楊簡薛瑄陳獻章王守仁王艮羅洪先唐順之羅汝芳王時槐各述其言行而論之大旨主於牽朱就陸合兩派而一之
</p>
<div class="section" id="title-57"><h2>
	羣書歸正集十卷<span class="jiazhu">副都御史黄登賢家藏本</span>
</h2></div>
<p class="em2">
	明林昺撰昺號方塘鄞縣人隆慶中諸生此書爲昺八十四歲時作本四十二卷其從孫御史祖述刪爲十卷其十六門則仍其故書中皆援引舊文斷以正理然不過老生常談人所共知者也
</p>
<div class="section" id="title-58"><h2>
	呻吟語六卷<span class="jiazhu">副都御史黄登賢家藏本</span>
</h2></div>
<p class="em2">
	明吕坤撰坤有四禮質疑已著錄此編上三卷爲内篇下三卷爲外篇蓋萬曆壬辰刋本也晚年又手自刪補爲呻吟語摘二卷彌爲簡要故此本附存其目焉
</p>
<div class="section" id="title-59"><h2>
	吕子節錄四卷補遺二卷<span class="jiazhu">兩江總督採進本</span>
</h2></div>
<p class="em2">
	國朝陳宏謀編宏謀有大學衍義輯要已著錄此編亦呻吟語之節本初刻於乾隆丙辰後於戊午八月復得坤原書知從前所據乃摘鈔之本多所挂漏因採錄初刋所遺者復爲補遺二卷然摘抄之本實坤所自定宏謀掇拾其所棄蓋未考也
</p>
<div class="section" id="title-60"><h2>
	哤言十卷<span class="jiazhu">江蘇廵撫採進本</span>
</h2></div>
<p class="em2">
	明范淶撰淶有兩浙海防類考已著錄是編隨筆劄記亦語錄之類前有小引稱所著筆記二十卷起辛巳迄戊申以年爲次毎年有哤言附其後因錄出别爲一冊凡八卷其後二卷起己酉迄癸丑蓋所續增也
</p>
<div class="section" id="title-61"><h2>
	中詮六卷<span class="jiazhu">安徽廵撫採進本</span>
</h2></div>
<p class="em2">
	明汪應蛟撰應蛟有古今彝語已著錄是編皆其講學之語起萬曆丁亥至乙卯凡二十年多詳於儒釋之辨而於王守仁所云無善無惡心之體一語論之尤詳以當日諸儒各立門戶應蛟欲無所偏倚故以中詮爲名云
</p>
<div class="section" id="title-62"><h2>
	王門宗旨十四卷<span class="jiazhu">浙江廵撫採進本</span>
</h2></div>
<p class="em2">
	明周汝登編汝登有聖學宗傳已著錄是編首載王守仁講學之語並其奏疏雜著詩文而以王艮徐曰仁錢德洪王畿之說次焉蓋督學陳大綬之意而汝登編次之書成之後陶望齡又爲校定汝登嘗供羅汝芳像節日必祭祀之南都講會拈天泉證道一篇相發明又嘗作九解以伸無善無惡之說首載汝登自序云首稱宗者明爲千聖之嫡嗣也數門人語附見而槩系之王門者統於宗無二旨之義也然姚江再傳以後去其師之本旨益遠汝登是編徒爭王學之門戶實不足以發明王學也
</p>
<div class="section" id="title-63"><h2>
	信古餘論八卷<span class="jiazhu">江蘇廵撫採進本</span>
</h2></div>
<p class="em2">
	明徐三重撰三重有餘言已著錄是編乃其講學語錄江南通志稱所著庸齋日記及此書皆可垂世範俗然理氣性命之說幾居其半以道之大原言之固屬推究根本以學者之實踐言之又不免爲枝葉矣
</p>
<div class="section" id="title-64"><h2>
	庸齋日記八卷<span class="jiazhu">江蘇廵撫採進本</span>
</h2></div>
<p class="em2">
	明徐三重撰是書前一卷說易後七卷說四書皆隨意標舉非循文箋註蓋借經義以發揮其講學之旨耳
</p>
<div class="section" id="title-65"><h2>
	鄒南臯語義合編四卷<span class="jiazhu">浙江廵撫採進本</span>
</h2></div>
<p class="em2">
	明鄒元標撰元標字爾瞻吉水人萬曆丁丑進士官至左都御史諡忠介事迹具明史本傳是編乃其門人所輯以講學者曰會語說經者曰解義故總名曰語義合編元標以氣節重一時其立首善書院卒釀門戶之爭功不補過其學亦源出姚江不能一一淳實然其人則不愧於儒者故仍存其目於儒家焉
</p>
<div class="section" id="title-66"><h2>
	道學正宗十八卷<span class="jiazhu">副都御史黄登賢家藏本</span>
</h2></div>
<p class="em2">
	明趙仲全撰其子健校補前列河洛諸圖而以古今聖賢分正宗羽翼兩門大旨以道德純粹功業並隆及學術醇正者尊爲正宗首伏羲神農以迄明羅欽順羅洪先諸人其造詣未至見道未的功業雖隆而所學未純者附爲羽翼首顓頊高辛以迄明湛若水吕柟諸人其平時言論有片語涉禪寂者皆削置弗存持擇似乎甚嚴然實則隨意分别絶無義例他姑無論如羅洪先羅欽順等俱列之顓頊高辛之上而伯夷伊尹子夏子貢子游子路反不及楊時胡安國此果不易之評乎仲全字梅峯涇縣人仕履未詳健字行吾萬曆丁丑進士官至通政司使是編乃其爲太僕寺卿時所作標題稱後學管窺不肖男亦可異也
</p>
<div class="section" id="title-67"><h2>
	小心齋劄記十六卷<span class="jiazhu">江蘇廵撫採進本</span>
</h2></div>
<p class="em2">
	明顧憲成撰憲成字叔時無錫人萬曆庚辰進士官至吏部文選司郎中削籍歸起南京光祿寺少卿移疾不赴終於家崇禎初贈吏部右侍郎諡端文事蹟具明史本傳憲成里居與弟允成修宋楊時東林書院偕同志高攀龍錢一本薛敷教史孟麟于孔兼輩講學其中朝士慕其風者多遥相應和聲氣旣廣標榜日增於是依草附木之徒爭相趨附均自目爲淸流門戶角爭遞相勝敗黨禍因之而大起恩怨紏結輾轉報復明遂以亡雖憲成等主持淸議本無貽禍天下之心而旣已聚徒則黨類衆而流品混旣已講學則議論多而是非生其始不過一念之好名其究也流弊所極遂禍延宗社春秋責備賢者憲成等不能辭其咎也特以領袖數人大抵風節矯矯不愧名臣尚爲瑕瑜不掩云爾是書於萬曆戊申同安蔡獻臣始爲刻板其後刻於崑山然兩本皆始於萬曆甲午終於乙巳止十二卷此本乃其子與渟所刻益以丙午至辛亥所記增多四卷卷數與明史藝文志合當爲足本矣
</p>
<div class="section" id="title-68"><h2>
	顧端文公遺書三十七卷附年譜一卷<span class="jiazhu">副都御史黄登賢家藏本</span>
</h2></div>
<p class="em2">
	明顧憲成撰是編爲其曾孫貞觀所彚刻首即小心齋劄記十八卷次證性編六卷次東林會約一卷次東林商語二卷次虞山商語三卷次經正堂商語一卷次志矩堂商語一卷次當下商語一卷次南岳南語一卷次當下繹一卷次還經錄一卷次自反錄一卷末附年譜四卷則其孫樞所編而貞觀訂補者外别有以俟錄涇臯藏稿大學重訂大學質言大學通考五書在初刻十種内者與未刻之桑梓錄皆不列於是編以卷帙頗繁尚待續刻故也
</p>
<div class="section" id="title-69"><h2>
	黽記四卷<span class="jiazhu">編修勵守謙家藏本</span>
</h2></div>
<p class="em2">
	明錢一本撰一本有像象管見已著錄東林方盛之時一本雖與顧憲成分主講席然潛心經學罕談朝政不甚與天下爭是非故亦不甚爲天下所指目是編乃其隨手劄記取詩黽勉從事之義故題曰黽記自萬曆甲午以迄癸丑凡二十年意有所得輒筆之於書其發明性道排斥二氏頗爲深切其中間有過當者如引學記求之也佛句以闢佛未免附會李日華六研齋筆記謂曲禮獻鳥者佛其首句註訓佛爲違戾闢佛先生得之大喜云云二人同時似聞一本之論故有此戯雖文人輕薄之詞亦講學者好爲異說有以召其侮也
</p>
<div class="section" id="title-70"><h2>
	聖學範圍圖<span class="jiazhu">無卷數　浙江鮑士㳟家藏本</span>
</h2></div>
<p class="em2">
	明岳元聲撰元聲字之初號石帆嘉興人萬曆癸未進士官至兵部侍郎此書一名範圍象教圖大旨以儒教統攝二氏以易中一陽一陰之卦併入剥復卦爲剥復圖以範釋二陽二陰之卦併入坎離卦爲坎離圖以範老三陽三陰之卦併入否泰卦爲否泰圖以爲儒宗其自序謂昉於孟子指點楊墨歸儒之義蓋宗王氏良知之學而好爲新奇者爾
</p>
<div class="section" id="title-71"><h2>
	南雍誡朂淺言一卷<span class="jiazhu">山西廵撫採進本</span>
</h2></div>
<p class="em2">
	明傳新德撰新德字元明又字商盤定襄人萬曆己丑進士官至國子監祭酒贈禮部右侍郎諡文恪是編乃其官南京國子監司業署祭酒時訓導諸生之文凡誡言八條曰淫蕩酣酒鬭狠罔利詞訟詭服黨比傲惰朂言八條則孝弟忠信禮義亷恥也
</p>
<div class="section" id="title-72"><h2>
	馮子節要十四卷<span class="jiazhu">安徽廵撫採進本</span>
</h2></div>
<p class="em2">
	明馮從吾撰從吾有元儒考畧已著錄從吾以風節著而亦喜講學無錫高攀龍高邑趙南星皆稱之時官京師會講都城至環聽者院宇不能容終亦以此招謗是編即其各地會講之語也
</p>
<div class="section" id="title-73"><h2>
	殘本文華大訓箴解三卷<span class="jiazhu">浙江廵撫採進本</span>
</h2></div>
<p class="em2">
	明吳道南撰道南有河渠志已著錄初憲宗成化十八年十二月以御撰文華大訓二十八卷賜皇太子嘉靖八年世宗御製序文頒行道南因按其篇章前爲之序次爲之解次爲之箴以嘉靖十四年正月表上此本僅存三卷已非完書
</p>
<div class="section" id="title-74"><h2>
	荷薪義八卷<span class="jiazhu">内府藏本</span>
</h2></div>
<p class="em2">
	明方大鎮撰大鎭字君靜桐城人萬曆己丑進士官至大理寺少卿始大鎮父學漸講學桐川大鎮追述父訓及與同社諸人問答之語詮次成帙名曰荷薪蓋亦不忘繼述之意其大旨在闢良知之說於儒釋分别辨論極詳
</p>
<div class="section" id="title-75"><h2>
	增訂論語外篇四卷<span class="jiazhu">浙江廵撫採進本</span>
</h2></div>
<p class="em2">
	明潘士逹編士逹字在聞安吉州籍烏程人萬曆壬辰進士官至廣東提學僉事是書取諸子百家所載孔氏之言分類排纂倣論語二十篇之數以皆論語所不載故曰外篇以因南昌李栻舊稿而葺之故曰增訂所採旣罕異聞又莊列寓言亦復闌入朱子語錄嘗稱孔門弟子留下家語至今作病痛况雜家依托之言乎
</p>
<div class="section" id="title-76"><h2>
	龍沙學錄六卷<span class="jiazhu">江蘇廵撫採進本</span>
</h2></div>
<p class="em2">
	明王在晉撰在晉有厯代山陵記已著錄是編輯宋儒程朱以下及明王守仁羅汝芳諸人之說而註釋之大率抄撮語錄無所發明其論良知格致仍以姚江爲宗特假程朱爲重耳在晉誤國庸臣而亦著書講學明季風氣觀此可知矣
</p>
<div class="section" id="title-77"><h2>
	聖學啟關臆說三卷<span class="jiazhu">浙江廵撫採進本</span>
</h2></div>
<p class="em2">
	明龍遇奇撰遇奇字才卿號紫海吉安人萬曆辛丑進士官至監察御史是編乃其廵按陝西時與諸生講學之語分爲八關一曰迷悟二曰濃淡三曰剥復四曰窮逹五曰死生六曰聖凡七曰内外安勉八曰門戶異同又於八關之中别爲子目雜引諸篇語錄以証之雖衆說兼陳而大旨則姚江一派也
</p>
<div class="section" id="title-78"><h2>
	經書孝語<span class="jiazhu">無卷數　浙江廵撫採進本</span>
</h2></div>
<p class="em2">
	明朱鴻編鴻字子漸仁和人萬曆間諸生是書摭五經四書中言孝之語爲一帙而各爲之發明附錄曾子孝實於末文旣餖飣論亦凡近殊無可取鴻嘗刻孝經而以此附之今旣别本單行不可復溷於經部姑置之儒家類焉
</p>
<div class="section" id="title-79"><h2>
	證人社約言一卷<span class="jiazhu">浙江廵撫採進本</span>
</h2></div>
<p class="em2">
	明劉宗周撰宗周有周易古文抄已著錄宗周初以順天府尹罷歸與陶奭齡講學王守仁祠以證人名堂此其所爲條誡也首冠以社學檄題辛未三月蓋崇禎四年所作次爲約言十則次爲約戒十則所載凡三十條題曰癸未秋日爲崇禎十六年次爲社會儀七則不題年月次爲宗周自書後而附以答管而抑論遷改格書其書後中所稱石梁子者即奭齡之别號奭齡字君奭國子監祭酒望齡弟也
</p>
<div class="section" id="title-80"><h2>
	劉子節要十四卷<span class="jiazhu">浙江廵撫採進本</span>
</h2></div>
<p class="em2">
	明惲曰初編曰初號遜菴武進人劉宗周之門人也宗周生平著述曰劉子全書曰儀禮經傳曰古學經曰家語考次曰古易鈔義曰讀易圖說曰論語學案曰曾子章句曰十三子曰古小學集記小學通記曰孔孟合璧曰五子聯珠曰聖學宗要曰明儒道統錄曰人譜曰人譜雜記曰中興金鑑錄曰保民要訓曰鄕約小相編其子汋彚而訂之凡百餘卷以篇帙繁富未易盡觀因倣近思錄例分類輯錄一道體二論學三致知四存養五克治六家道七出處八治體九治法十居官處事十一教人之法十二警戒改過十三辨别異端十四總論聖賢毎一類爲一卷其排纂頗爲不苟然亦有一時騁辨之詞不及詳檢而收之者如曰天命一日未絶則爲君臣一日旣絶則爲獨夫故武王以甲子曰興若先一日癸亥便是簒後一日乙丑便是失時違天云云此語非爲臣子者所宜言且癸亥師在商郊矣實非甲子興師即甲子滅紂先一日之說亦未免過於求快如斯之類其去取尚未當也
</p>
<div class="section" id="title-81"><h2>
	宋先賢讀書法一卷<span class="jiazhu">内府藏本</span>
</h2></div>
<p class="em2">
	不著撰人名氏所采宋儒之說凡十二家而朱子爲多其法始以熟經繼以玩味終以身體力行明萬曆丙午莆田訓導江震鯉序而重刋之亦不云誰所輯也
</p>
<div class="section" id="title-82"><h2>
	諸儒要語九卷<span class="jiazhu">浙江廵撫採進本</span>
</h2></div>
<p class="em2">
	明王化振編化振字宇春滁州人萬曆己酉舉人官至戶部主事周汝登之門人也是編節取諸儒語錄編次而成於宋則周程張朱而外取陸九淵楊簡二人於明則取薛瑄羅汝芳及汝登三人而已其宗旨則不出於姚江一派蓋汝登本傳王氏學也
</p>
<div class="section" id="title-83"><h2>
	存古約言六卷<span class="jiazhu">浙江廵撫採進本</span>
</h2></div>
<p class="em2">
	明吕維祺撰維祺有四禮約言已著錄是書凡十二篇首敦本次閑家次厚俗次冠昏䘮祭次服式次宴會次交際次揖讓次柬劄大畧以朱子家禮爲主並採擇諸家之言爲條例註釋而以箴誡格言附於後亦司馬氏書儀吕氏鄕約之支流也
</p>
<div class="section" id="title-84"><h2>
	眞儒一脈<span class="jiazhu">無卷數　江蘇廵撫採進本</span>
</h2></div>
<p class="em2">
	明吳桂森編桂森有周易像象述已著錄是編前列從祀四先生語錄薛瑄胡居仁陳獻章王守仁也後列東林三先生語錄顧憲成錢一本高攀龍也前有天啟丙寅桂森自序千頃堂書目載桂森蓍述二種江南通志載四種皆無是書殆偶然鈔錄當時未著於世耶
</p>
<div class="section" id="title-85"><h2>
	論語逸編三十一卷<span class="jiazhu">浙江吳玉墀家藏本</span>
</h2></div>
<p class="em2">
	明鍾韶編韶字牙臺海鹽人是編集諸書所載孔子問答之語分三十一篇前有其甥鄭心材序稱其根據六經節取百家然家語自有全書禮記列於經典重爲割裂殊屬牀上之牀孔叢子旣屬僞書詩外傳說苑新序亦多依托未可據爲典要至於承蜩弄丸乃莊子寓言而執爲實事赤虹黄玉尤䜟緯誕語而信爲古書他若楊簡先聖大訓亦裒合諸書而成乃引爲出典尤非根柢之學也
</p>
<div class="section" id="title-86"><h2>
	閑道錄十六卷<span class="jiazhu">浙江廵撫採進本</span>
</h2></div>
<p class="em2">
	明沈壽民撰壽民字睂生號耕巖宣城人崇禎中行保舉法廵撫張國維以壽民應詔甫入都即劾楊嗣昌奪情熊文燦撫賊留中不報乃移疾歸疏中語侵阮大鋮福王時大鋮柄國必欲殺之變姓名遁跡以免事迹附見明史田一儁傳是書爲排斥佛老而作故名以閑道取先儒格言分條節錄凡不惑於二氏者咸載之以爲世訓不能無惑者亦錄以示戒雍正戊申其孫廷璐校刋之復取壽民詩文雜記等條補諸卷末
</p>
<div class="section" id="title-87"><h2>
	印正稿六卷<span class="jiazhu">江西廵撫採進本</span>
</h2></div>
<p class="em2">
	明張信民撰信民澠池人孟化鯉之門人也傳姚江良知之學從游者頗衆其門人馮奮庸等錄其平日問答議論爲是書國朝雍正丙午澠池縣知縣王箴輿爲校訂而刋之
</p>
<div class="section" id="title-88"><h2>
	衡門芹一卷<span class="jiazhu">山西廵撫採進本</span>
</h2></div>
<p class="em2">
	明辛全撰全字復元號天齋絳州人萬曆末貢生以特薦授知府未及赴官而卒全爲曹于汴門人故亦喜講學是書皆論治天下之法分治本三綱治具八目三綱曰君志君心君學八目曰遷賢才以轉士習破資格以定臣品行限田以足民生定里甲以防姦宄驅游民以務本業正禮樂以興教化其宗藩軍政二目則有錄無書自序稱屏伏衡門芹曝之獻不能自己故名其書曰衡門芹然全意主匡救時弊而實勦襲舊文其限田之法於事理尤斷不可行亦祗儒生之迂論而已
</p>
<div class="section" id="title-89"><h2>
	經世碩畫三卷<span class="jiazhu">山西廵撫採進本</span>
</h2></div>
<p class="em2">
	明辛全撰此書輯前代事蹟議論之有闗治道者分爲二門一曰聖典採據皆紀明太袓至英宗五朝善政二曰定論採據皆宋明諸儒之說而以北魏至唐共四條附焉書爲其門人所刋故卷末并載全試策一首其論取士不過調停於科目保舉之間别無創見當事者遽稱其學術經濟俱於是見殆未必然
</p>
<div class="section" id="title-90"><h2>
	思聰錄一卷<span class="jiazhu">湖北廵撫採進本</span>
</h2></div>
<p class="em2">
	明賀時泰撰時泰字叔交一字陽亨陳鼎留溪外傳作字叔文以時泰之名推之交字有義文字誤也江夏人少爲諸生以聾廢因自號曰聾人是書爲其子大學士逢聖所編皆其講學語錄大旨宗良知之說
</p>
<div class="section" id="title-91"><h2>
	作師編一卷<span class="jiazhu">湖北廵撫採進本</span>
</h2></div>
<p class="em2">
	明賀時泰編首列易蒙卦次列大學聖經一章次列禮記學記一篇次列白鹿洞規五節六十九字次列陳董學則一節九十一字終以興文會條件兩頁有奇皆無一字之發明又屬天下所習見亦何必爲此鈔胥也
</p>
<div class="section" id="title-92"><h2>
	人模様一卷<span class="jiazhu">湖北廵撫採進本</span>
</h2></div>
<p class="em2">
	明賀時泰撰是編以人身五官四體之類分目標題徃徃牽强如元氣一條引唐柳公權語是攝養之法非學問之事兩肘一條引楊時兩肘不離案語脚一條引宋璟有脚陽春事皆闗合字靣而已其骨頭一條引陳獻章除却此心此理渾是一包膿血裹一塊骨頭語亦是論心非論骨也不及劉宗周人譜遠矣陳鼎留溪外傳乃稱一時學者俱奉此書爲法則因稱時泰爲人模様先生蓋講學家標榜之談不足據也
</p>
<div class="section" id="title-93"><h2>
	傳習錄論述叅一卷<span class="jiazhu">安徽廵撫採進本</span>
</h2></div>
<p class="em2">
	明王應昌編其子錟續成之應昌有宗譜纂要已著錄是編皆發明傳習錄之旨蓋姚江之學弊於明末至國初而攻者彌衆故應昌父子力爲回䕶云
</p>
<div class="section" id="title-94"><h2>
	留書别集二卷<span class="jiazhu">江蘇廵撫採進本</span>
</h2></div>
<p class="em2">
	明章世純撰世純有四書留書已著錄是編内集一卷分四十三篇篇各有名多摹倣周秦諸子散集一卷皆内集之緖餘不立篇名故謂之散前有世純自序總謂之别集以有說四書者故也兩書自序甚明明史合爲一編殊非世純之意今分載之又此書内集散集各一卷合四書六卷僅得八卷而明史乃作十卷然四書六卷無所闕佚内集列有目錄無所散失散集亦首尾完具蓋是集初名己未留亦編爲二卷周鍾序之張煒如以刋本未善因爲編定先後考正標題訂爲此本雖有小異實即一書明史殆以兩本並行故合之稱十卷歟
</p>
<div class="section" id="title-95"><h2>
	己未留二卷<span class="jiazhu">浙江廵撫採進本</span>
</h2></div>
<p class="em2">
	明章世純撰此本前有周鍾序其文與張煒如所編留書别集相出入但次序小異又不標篇名煒如所謂坊刻瞀訛零失篇目者蓋即此本也
</p>
<div class="section" id="title-96"><h2>
	性理綜要二十二卷<span class="jiazhu">浙江廵撫採進本</span>
</h2></div>
<p class="em2">
	舊本題明詹淮輯陳仁錫訂正而前有凡例一條云性理有詹柏山諸理齋黄葵陽李九我董思白諸刻或病其太簡畧茲刻從大全增益之云云柏山即詹淮之號則凡例必非淮語殆仁錫取淮原本稍增輯之又卷首並存李廷機詹淮及仁錫序皆稱其所自輯而仁錫序中亦不稱爲據淮本即其開卷數頁已自相牴牾則是書爲庸俗坊本決矣書中各家標識於可作闈試題者從〇可作小試題者從丶可作策題者從△並見之凡例序中大抵爲場屋剽竊之用於性理本旨實無所闗也淮自署新安人仕履未詳仁錫有繫辭十篇已著錄
</p>
<div class="section" id="title-97"><h2>
	性理標題彚要二十二卷<span class="jiazhu">江蘇廵撫採進本</span>
</h2></div>
<p class="em2">
	舊本亦題明詹淮陳仁錫同編核檢其文與性理綜要相同蓋坊賈以原刻習見改新名以求速售非兩書也
</p>
<div class="section" id="title-98"><h2>
	家誡要言一卷<span class="jiazhu">編修程晉芳家藏本</span>
</h2></div>
<p class="em2">
	明吳麟徵撰麟徵字來皇號磊齋海鹽人天啟壬戌進士官至太常寺少卿明亡殉難世祖章皇帝賜諡忠節事迹具明史本傳是編皆麟徵居官時寄訓子弟之書其子蕃昌摘錄其語輯爲一帙故曰要言蕃昌字仲木劉宗周之門人也
</p>
<div class="section" id="title-99"><h2>
	讀書劄記四卷<span class="jiazhu">江蘇廵撫採進本</span>
</h2></div>
<p class="em2">
	明喬可聘撰可聘字君徵一字勝任寳應人天啟壬戌進士官至河南道監察御史是書自序謂始讀王文成全書知有知行合一之學又與潤山葉子幾亭陳子互相切劘知有居敬窮理之學晚年讀性理大全近思錄諸儒語錄知有理一分殊之學蓋可聘之學初從陸王入晚乃兼信程朱故其說出於兩派之間然生於明季頗染佻薄之習如其中一條云中庸其至矣乎無極而太極又一條云中庸首言天命之謂性終言上天之載無聲無臭無極而太極此其詞氣與叢林方丈掉弄機鋒何異乎
</p>
<div class="section" id="title-100"><h2>
	弟經一卷<span class="jiazhu">直隸總督採進本</span>
</h2></div>
<p class="em2">
	明林允昌撰允昌有易史象解已著錄是書仿孝經分十八章篇末引詩亦仿孝經之體大抵掇拾陳言徒供覆瓿又僞忠經之重儓矣
</p>
<div class="section" id="title-101"><h2>
	經史耨義二十二卷<span class="jiazhu">江蘇廵撫採進本</span>
</h2></div>
<p class="em2">
	明林允昌撰莆田有金石社乃林氏宗人講肄之所允昌集子弟月三會於其中之棲綠堂毎會講五經及諸史自崇禎庚辰四月始爲第一期至十一月凡二十二期而經史義俱講畢門入張拱宸等因輯而成編允昌以請學爲圃自題所居故復引禮記講學以耨之之語名之曰耨義
</p>
<div class="section" id="title-102"><h2>
	消閒錄十卷<span class="jiazhu">浙江范懋柱家天一閣藏本</span>
</h2></div>
<p class="em2">
	明成勇編勇字仁有安樂人天啟乙丑進士官至南京監察御史崇禎十一年以劾楊嗣昌逮治戍寜波衛福王時起爲原官不赴披緇而終事迹具明史本傳是編乃其講學之語皆纂輯諸儒論說而發明以已意史稱勇初授饒州府推官謁鄒元標於吉水從之受業故多傳其緖論云
</p>
<div class="section" id="title-103"><h2>
	顔子繹五卷<span class="jiazhu">浙江廵撫採進本</span>
</h2></div>
<p class="em2">
	明張星撰星永城人崇禎甲戌進士官光祿寺署丞是編取論孟中所載顔子事實語言釐爲十則毎標題下係以四言四句若釋家之偈毎則之下係以繹說頌語謂之内篇又取家語中所載釐爲八則謂之外篇取韓詩外傳所載十四則謂之繹餘均有繹無頌復取諸家之論顔子者四十則謂之統繹末以陶宗儀所輯顔子九篇附焉謂之舊本其大旨皆入於禪蓋自心齋坐忘之說倡於莊子皇侃論語義疏遂以屢空爲心虚無累焦竑因之顔子之學爲異端所假借久矣星當心學横決之時又著爲此書言之加詳耳此所謂陽儒陰釋講學之極弊也於理當入釋家以所載皆顔子言行姑附之儒家類而紏正其繆焉
</p>
<div class="section" id="title-104"><h2>
	性理會通七十卷續編四十二卷<span class="jiazhu">江蘇廵撫採進本</span>
</h2></div>
<p class="em2">
	明鍾人傑撰人傑字瑞先錢塘人是書成於崇禎甲戌即性理大全而增以明人之說袁宏道陳繼儒皆躋諸理學儒先之列則其去取可知矣
</p>
<div class="section" id="title-105"><h2>
	學脈正編五卷<span class="jiazhu">浙江廵撫採進本</span>
</h2></div>
<p class="em2">
	明李公柱編公柱初名松字子喬嘉善人崇禎庚辰進士官歙縣知縣是書取薛瑄胡居仁顧憲成錢一本高攀龍五人語錄彚輯成帙人各一卷末各係以傳贊蓋欲標篤實之學以抗姚江之末派也
</p>
<div class="section" id="title-106"><h2>
	道學廻瀾八卷<span class="jiazhu">江蘇廵撫採進本</span>
</h2></div>
<p class="em2">
	明王尹撰尹字莘民號覺齋安福人嘗從鄒元標高攀龍講學於首善書院會黨禍起乃歸里崇禎末大學士陳演欲薦之辭不就蓋薄演之爲人也是編乃其門人所錄大旨力闢心學辨陽儒陰釋之誤所取惟薛瑄胡居仁羅欽順霍韜四家而於王守仁朱子晩年定論則反覆掊擊雖鄒元標爲所信從而於其完養吾心到純熟處義理自然流出之說亦不少假借其持論甚正但文繁不殺意重語複衍至百六十二條未免冗蔓耳末附覺齋詩編一卷皆談理之作又附錄李長春所作尹傳其時尹尚無恙仍未免明末標榜之習矣
</p>
<div class="section" id="title-107"><h2>
	西疇曰抄二卷<span class="jiazhu">江蘇廵撫採進本</span>
</h2></div>
<p class="em2">
	明顧樞撰樞字庸菴無錫人天啟中舉人顧憲成之孫高攀龍之門人也此書主程朱而闢陸王又謂考亭之學得姚江而明又謂文成之學從程子來惜矯枉過正遂啟後來之弊皆不甚確各條之下間有其子貞觀識語蓋刋板時所附入也
</p>
<div class="section" id="title-108"><h2>
	求仁錄十卷<span class="jiazhu">浙江廵撫採進本</span>
</h2></div>
<p class="em2">
	明潘平格撰平格字用徵慈谿人是書共分七目曰學脈曰格致曰性理曰孝悌曰讀書曰學問曰篤志力行而其立說大綱總以吾性渾然天地萬物一體爲求仁之宰毛文强爲作小傳稱其少時念程朱王羅之學皆不合於孔孟因竭力參求慚痛交廹者四十日始得親證孔孟之學然聖門大旨惟尊德性道問學二途平格一槩棄置别闢門徑則所云證孔孟之學者亦仍流入禪宗而已文强乃謂其功不在孟子下何其傎歟
</p>
<div class="section" id="title-109"><h2>
	卓菴心書四卷<span class="jiazhu">江西廵撫採進本</span>
</h2></div>
<p class="em2">
	明張自勲撰自勲有綱目續麟已著錄其論學以求放心爲本謂陽明言良知是偶有所見故從此推出遂主張立說不若言正心尤爲探本窮源之論然自勲之學實沿陽明之餘波觀其自跋可見故書中於象山白沙甘泉龍溪之說多所採掇焉
</p>
<div class="section" id="title-110"><h2>
	罍菴雜述二卷<span class="jiazhu">浙江廵撫採進本</span>
</h2></div>
<p class="em2">
	明朱朝瑛撰朝瑛有讀易畧記已著錄茲編則隨其所偶得雜書成帙毎喜以數言理蓋其學本出黄道周也
</p>
<div class="section" id="title-111"><h2>
	孔子遺語一卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著編輯者名氏皆裒集羣書所引孔子之言觀其孔子卜得賁一條自記云已見漆雕氏第與此少異孔子曰吾志在春秋一條自記云已刻再查魯哀公使人穿井一條自記云已見集語五卷蓋欲補宋薛據孔子集語之遺而尚未成書中引楊慎丹鉛錄則近代人也
</p> 



</div></body></html>