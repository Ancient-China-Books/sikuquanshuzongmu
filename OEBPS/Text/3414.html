<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷首三·凡例</title></head><body><div id="text">

<p>
<strong>欽定四庫全書總目卷首三</strong>
</p>
<div class="section" id="title-0"><h1>
	凡例<span class="jiazhu">二十則</span>
</h1><hr/></div>
<p class="em2">
	一是書卷帙浩博爲亘古所無然每進一編必經親覽宏綱巨目悉禀天裁定千載之是非决百家之疑似權衡獨運衮鉞斯昭睿鑒高深迥非諸臣管蠡之所及隨時訓示曠若發蒙八載以來不能一一殫記謹錄歷次恭奉聖諭爲一卷載諸簡端俾共知我皇上稽古右文功嫓删述懸諸日月昭示方來與歷代官修之本泛稱御定者迥不相同
</p>
<p class="em2">
	一是書以經史子集提綱列目經部分十類史部分十五類子部分十四類集部分五類或流別繁碎者又分析子目使條理分明所錄諸書各以時代爲次其歷代帝王著作從隋書經籍志例冠各代之首至於列朝聖製皇上御撰揆以古例當弁冕全書而我皇上道秉大公義求至當以四庫所錄包括古今義在衡鑒千秋非徒取尊崇昭代特命各從門目弁於國朝著述之前此尤聖裁獨斷義愜理精非館臣所能仰贊一詞者矣
</p>
<p class="em2">
	一前代藏書率無簡擇蕭蘭並擷珉玉雜陳殊未協別裁之義今詔求古籍特創新規一一辨厥妍媸嚴爲去取其上者悉登編錄罔致遺珠其次者亦長短兼臚見瑕瑜之不掩其有言非立訓義或違經則附載其名兼匡厥繆至於尋常著述未越羣流雖咎譽之咸無究流傳之已久準諸家著錄之例亦併存其目以備考核等差有辨旌別兼施自有典籍以來無如斯之博且精矣
</p>
<p class="em2">
	一自隋志以下門目大同小異互有出入亦各具得失今擇善而從如詔令奏議文獻通考入集部今以其事關國政詔令從唐志例入史部奏議從漢志例亦入史部東都事略之屬不可入正史而亦不可入雜史者從宋史例立別史一門香譜䳸譜之屬舊志無所附麗强入農家今從尤袤遂初堂書目例立譜錄一門名家墨家縱橫家歷代著錄各不過一二種難以成帙今從黃虞稷千頃堂書目例併入雜家爲一門又別集之有詩無文者文獻通考別立詩集一門然則有文無詩者何不別立文集一門多事區分徒滋繁碎今仍從諸史之例併爲別集一門又兼詁羣經者唐志題曰經解則不見其爲羣經朱彝尊經義考題曰羣經又不見其爲經解徐乾學通志堂所刻改名曰總經解何焯又譏其杜撰今取隋志之文名之曰五經總義凡斯之類皆務求典據非事更張
</p>
<p class="em2">
	一焦竑國史經籍志多分子目頗以餖飣爲嫌今酌乎其中惟經部之小學類史部之地理傳記政書三類子部之術數藝術譜錄雜家四類集部之詞曲類流派至爲繁夥端緒易至茫如謹約分小學爲三子目地理爲九子目傳記爲五子目政書爲六子目術數爲七子目藝術譜錄各爲四子目雜家爲五子目詞曲爲四子目使條理秩然又經部之禮類史部之詔令奏議類目錄類子部之天文算法類小說家類亦各約分子目以便檢尋其餘瑣節槩爲删併
</p>
<p class="em2">
	一古來諸家著錄往往循名失實配隸乖宜不但崇文總目以𣗳萱錄入之種植爲鄭樵所譏今並考校原書詳爲釐定如筆陣圖之屬舊入小學類今惟以論六書者入小學其論八法者不過筆札之工則改隸藝術羯鼓錄之屬舊入樂類今惟以論律呂者入樂其論管絃工尺者不過世俗之音亦改隸藝術左傳類對賦之屬舊入春秋類今以其但取儷詞無關經義改隸類書孝經集靈舊入孝經類穆天子傳舊入起居注類山海經十洲記舊入地理類漢武帝內傳飛燕外傳舊入傳記類今以其或涉荒誕或涉鄙猥均改隸小說他如揚雄太玄經舊入儒家類今改隸術數俞琰易外別傳舊入易類今改隸道家又如倪石陵書名似子書而實文集陳埴木鍾集名似文集而實語錄凡斯之流不可殫述並一一考核務使不失其眞
</p>
<p class="em2">
	一諸書刋寫之本不一謹擇其善本錄之增删之本亦不一謹擇其足本錄之每書名之下欽遵諭旨各註某家藏本以不没所自其坊刻之書不可專題一家者則註曰通行本至其編次先後漢書藝文志以高帝文帝所撰雜置諸臣之中殊爲非體隋書經籍志以帝王各冠其本代於義爲允今從其例其餘槩以登第之年生卒之歲爲之排比或據所往來倡和之人爲次無可考者則附本代之末釋道閨閣亦各從時代不復區分宦寺之作雖不宜厠士大夫間然漢志小學家嘗收趙高之爰歷史游之急就今從其例亦間存一二外國之作前史罕載然旣歸王化即屬外臣不必分疆絶界故木增鄭麟趾徐敬德之屬亦隨時代編入焉
</p>
<p class="em2">
	一諸書次序雖從其時代至於箋釋舊文則仍從所註之書而不論作註之人如儒家類明曹端太極圖述解以註周子之書則列於張子全書前國朝李光地註解正蒙以註張子之書則列於二程遺書前是也他如史記疑問附史記後班馬異同附漢書後之類亦同此例以便參考至於汪晫所輯之曾子子思子則仍列於朱呂柟所輯之周子鈔釋諸書則仍列於明蓋雖裒輯舊文而實自爲著述與因原書而考辨者事理固不同也
</p>
<p class="em2">
	一劉向校理祕文每書具奏曾鞏刋定官本亦各製序文然鞏好借題抒議往往冗長而本書之始末源流轉從疎畧王堯臣崇文總目晁公武郡齋讀書志陳振孫書錄解題稍具崖畧亦未詳明馬端臨經籍考薈稡羣言較爲賅博而兼收並列未能貫串折衷今於所列諸書各撰爲提要分之則散弁諸編合之則共爲總目每書先列作者之爵里以論世知人次考本書之得失權衆說之異同以及文字增删篇帙分合皆詳爲訂辨巨細不遺而人品學術之醇疵國紀朝章之法戒亦未嘗不各昭彰癉用著勸懲其體例悉承聖斷亦古來之所未有也
</p>
<p class="em2">
	一四部之首各冠以總序撮述其源流正變以挈綱領四十三類之首亦各冠以小序詳述其分併改隸以析條目如其義有未盡例有未該則或於子目之末或於本條之下附註案語以明通變之由
</p>
<p class="em2">
	一歷代勅撰官書如周易正義之類承詔纂修不出一手一一詳其爵里則末大於本轉病繁冗故今但記其成書年月任事姓名而不縷陳其爵里又如漢之賈董唐之李杜韓柳宋之歐蘇曾王以及韓范司馬諸名臣周程張朱諸道學其書並家弦戶誦雖村塾童豎皆能知其爲人其爵里亦不復贅至一人而著數書分見於各部中者其爵里惟見於第一部後但云某人有某書已著錄以省重複如二書在一卷之中或數頁之內易於省記者則第二部但著其名<span class="jiazhu"><span class="jiazhu">如明戴原禮已見所校補朱震亨金匱鈎玄條下其推求師意二卷僅隔五條之類</span></span>
</p>
<p class="em2">
	一劉勰有言意翻空而易奇詞徵實而難巧儒者說經論史其理亦然故說經主於明義理然不得其文字之訓詁則義理何自而推論史主於示褒貶然不得其事迹之本末則褒貶何據而定如成風爲魯僖公之母明載左傳而趙鵬飛春秋經筌謂不知爲莊公之妾爲僖公之妾是不知其人之名分可定其禮之得失乎劉子翼入唐爲著作郞弘文館直學士明載唐書劉禕之傳而朱子通鑑綱目書貞觀元年徵隋秘書劉子翼不至尹起莘發明稱特書隋官以美之與陶潛稱晉一例是未知其人之始終可定其品之賢否乎今所錄者率以考證精核論辨明確爲主庶幾可謝彼虛談敦兹實學
</p>
<p class="em2">
	一文章流別歷代增新古來有是一家即應立是一類作者有是一體即應備是一格斯協於全書之名故釋道外教詞曲末技咸登簡牘不廢蒐羅然二氏之書必擇其可資考證者其經懴章咒並凛遵諭旨一字不收宋人朱表靑詞亦槩從删削其倚聲塡調之作如石孝友之金谷遺音張可久之小山小令臣等初以相傳舊本姑爲錄存並蒙皇上指示命從屏斥仰見大聖人敦崇風教釐正典籍之至意是以編輯雖富而謹持繩墨去取不敢不嚴
</p>
<p class="em2">
	一聖賢之學主於明體以達用凡不可見諸實事者皆屬卮言儒生著書務爲高論陰陽太極累牘連篇斯已不切人事矣至於論九河則欲修禹迹考六典則欲復周官封建井田動稱三代而不揆時勢之不可行至黃諫之流欲使天下筆札皆改篆體顧炎武之流欲使天下言語皆作古音迂謬抑更甚焉又如明之曲士人喜言兵二麓正議欲掘坑藏錐以刺敵武備新書欲雕木爲虎以臨陣陳禹謨至欲使九邊將士人人皆讀左傳凡斯之類並闢其異說黜彼空言庶讀者知致遠經方務求爲有用之學
</p>
<p class="em2">
	一漢唐儒者謹守師說而已自南宋至明凡說經講學論文皆各立門戶大抵數名人爲之主而依草附木者囂然助之朋黨一分千秋吳越漸流漸遠并其本師之宗旨亦失其傳而讐隙相尋操戈不已名爲争是非實則争勝負也人心世道之害莫甚於斯伏讀御題朱弁曲洧舊聞致遺憾於洛黨又御題顧憲成涇皋藏稿示炯戒於東林誠洞鑒情僞之至論也我國家文敎昌明崇眞黜僞翔陽赫燿陰翳潛消已盡滌前朝之敝俗然防微杜漸不能不慮遠思深故甄別遺編皆一準至公剷除畛㽣以預消芽蘗之萌至詩社之標榜聲名地志之矜誇人物浮辭塗飾不盡可憑亦併詳爲考訂務核其眞庶幾公道大彰俾尚論者知所勸戒
</p>
<p class="em2">
	一文章德行自孔門旣已分科兩擅厥長代不一二今所錄者如龔詡楊繼盛之文集周宗建黃道周之經解則論人而不論其書耿南仲之說易吳幵之評詩則論書而不論其人凡兹之類畧示變通一則表章之公一則節取之義也至於姚廣孝之逃虛子集嚴嵩之鈐山堂詩雖詞華之美足以方軌文壇而廣孝則助逆興兵嵩則怙權蠧國繩以名義非止微瑕凡兹之流並著其見斥之由附存其目用見聖朝彰善癉惡悉準千秋之公論焉
</p>
<p class="em2">
	一儒者著書往往各明一義或相反而適相成或相攻而實相救所謂言豈一端各有當也考古者無所别裁則多岐而太雜有所專主又膠執而過偏左右佩劍均未協中今所採錄惟離經畔道顚倒是非者掊擊必嚴懷詐挾私熒惑視聽者屏斥必力至於闡明學術各擷所長品騭文章不名一格兼收並蓄如渤澥之納衆流庶不乖於全書之目
</p>
<p class="em2">
	一七畧所著古書即多依託班固漢書藝文志註可覆按也遷流洎於明季譌妄彌增魚目混珠猝難究詰今一一詳核並斥而存目兼辨證其非其有本屬僞書流傳已久或掇拾殘剩眞贋相參歷代詞人已引爲故實未可槩爲捐棄則姑錄存而辨别之大抵灼爲原帙者則題曰某代某人撰灼爲贋造者則題曰舊本題某代某人撰其踵誤傳訛如呂本中春秋傳舊本稱呂祖謙之類其例亦同至於其書雖歷代著錄而實一無可取如燕丹子陶潛聖賢羣輔錄之類經聖鑒洞燭其妄者則亦斥而存目不使濫登
</p>
<p class="em2">
	一九流自七畧以來即已著錄然方技家遞相增益篇帙日繁往往僞妄荒唐不可究詰抑或卑瑣微末不足編摩今但就四庫所儲擇其稍古而近理者各存數種以見彼法之梗槩其所未備不復搜求蓋聖朝編錄遺文以闡聖學明王道者爲主不以百氏雜學爲重也
</p>
<p class="em2">
	一是書主於考訂異同别白得失故辨駁之文爲多然大抵於衆說互殊者權其去取幽光未耀者加以表章至於馬班之史李杜之詩韓柳歐蘇之文章濂洛關閩之道學定論久孚無庸更贅一語者則但論其刋刻傳寫之異同編次增删之始末著是本之善否而已蓋不可不辨者不敢因襲舊文無可復議者亦不敢橫生别解凡以求歸至當以昭去取之至公
</p> 



</div></body></html>