<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷九十三·子部三（儒家類三）</title></head><body><div id="text">

<p>
<strong>欽定四庫全書總目卷九十三</strong>
</p>
<div class="section" id="title-0"><h1>
	子部三
</h1><hr/></div>
<div class="section" id="title-1"><h2>
	儒家類三
</h2></div>
<div class="section" id="title-2"><h2>
	讀書分年日程三卷<span class="jiazhu">編修勵守謙家藏本</span>
</h2></div>
<p class="em2">
	元程端禮撰端禮字敬叔號畏齋鄞縣人以薦爲建平教諭遷台州路教授事蹟具元史儒學傳是書有延祐二年自序謂一本輔漢卿所萃朱子讀書法修之考朱子讀書法六條一曰居敬持志二曰循序漸進三曰熟讀精思四曰虛心涵泳五曰切巳體察六曰著緊用力端禮本其法而推廣之雖每年月日讀書程限不同而一以六條爲綱領史稱所著有讀書工程國子監以頒示郡縣即此書也然書末又有端禮自跋厯敘崇德吳氏平江陸氏池州馮氏及江浙諸處鈔刋各本而不及國子監頒示事則本傳所云或端禮身後之事歟跋作於元統三年十一月朔考順帝以元統三年十一月辛丑改元至元此標十一月朔則尚在辛丑改元之前故仍稱元統云
</p>
<div class="section" id="title-3"><h2>
	辨惑編四卷<span class="jiazhu">兩江總督採進本</span>
</h2></div>
<p class="em2">
	元謝應芳撰應芳有思賢錄已著錄是編作於至正中因吳俗信鬼神多拘忌乃引古人事迹及先儒議論一一條析而辨之其目凡十五一曰死生二曰疫癘三曰鬼神四曰祭祀五曰淫祀六曰妖怪七曰巫覡八曰卜筮九曰治喪十曰擇塟十一曰相法十二曰祿命十三曰方位十四曰時日十五曰異端末一卷附錄書及襍著八篇皆力闢俗見齗齗然據理以爭與是編相發明者也昔宋儲泳作祛疑說原本久佚惟左圭百川學海中載其節本應芳此書持論雖似乎淺近而能因風俗而藥之用以開導愚迷其有益於勸戒與泳書相等而持論較泳尤正大正不得以平易忽之曹安讕言長語曰毘陵謝子蘭取聖賢問答之詞闢異端者爲書名曰辨惑編經書子史先儒扶正抑邪之言備載眞可以正人心蓋深取之也惟葉盛水東日記曰毘陵謝子蘭氏辨惑編一書誠亦闢邪植正有益於世其中援据經法深怪世人惑於淫祀當矣乃云自其先人亡後即以所事神影火之以其非義之故此獨惜其過當春秋書毁泉臺君子以爲臺之存毁非安危治亂所繫雖勿居可也何必暴揚其失非之毁之至是耶子蘭之闢淫祀先儒成說甚多正不必此雖不言可也愛子蘭者須削而去之云云其言切中應芳之失蓋講學之家在往矯枉過直此亦其一讀者取其大旨之正可矣
</p>
<div class="section" id="title-4"><h2>
	治世龜鑑一卷<span class="jiazhu">浙江鄭大節家藏本</span>
</h2></div>
<p class="em2">
	元蘇天爵撰天爵有名臣事畧已著錄此書爲成化丙午吳江知縣太和陳堯弼所刋篇首天爵結銜題中奉大夫浙江等處行中書省叅知政事考元史天爵本傳凡兩拜是官一在至正七年一在至正十二年此書前有林興祖趙汸二序皆標至正十二年壬辰正月則作於再任之日是時妖寇自淮右延及冮東詔天爵總兵饒信克復一路六縣正干戈俶擾之際乃能留心於治理所採皆宋以前善政嘉言而大旨歸於培養元氣其目凡六一曰治體一曰用人一曰守令一曰愛民一曰爲政而終之以止盜殆有深意也天爵著述載於本傳者名臣事畧十五卷文類七十卷松㕔章疏五卷春風亭筆記二卷詩七卷文三十卷又載有遼金紀元黃河源委二書未及脫稿而不載此書然趙汸序今載東山存稿第二卷中與此本一一相合知非僞託本傳蓋偶遺之亦足証元史之多疎矣
</p>
<div class="section" id="title-5"><h2>
	管窺外篇二卷<span class="jiazhu">浙江鮑士恭家藏本</span>
</h2></div>
<p class="em2">
	元史伯璿撰伯璿有四書管窺已著錄是書成於至元丁未蓋繼管窺而作皆條記友人問答以闡發其餘義大抵皆辨証之文不主於詮釋文句故曰外篇實即伯璿之語錄經義考四書類中惟列管窺而不載此書蓋由於此非彝尊疎漏也然管窺所論猶僅於胡炳文陳櫟之流叅稽同異此書於天文厯算地理田制言之頗詳多有所援据考證則較炳文及櫟見聞稍博尚非暖暖姝姝守一家之語錄者惟論天象疑月星本自有光不待日以受光之類未免仍涉臆斷是則宋元間儒者之積習消除未盡耳自明以來未有刋本康熙乙亥其邑人吕宏誥始以付梓雍正壬子王靈露等復續補成之乃得行於世云
</p>
<div class="section" id="title-6"><h2>
	内訓一卷<span class="jiazhu">兩江總督採進本</span>
</h2></div>
<p class="em2">
	明仁孝文皇后撰案成袓以簒逆取國淫刑肆暴無善可稱后乃特以賢著是書凡二十篇曰德性曰修身曰愼言曰謹行曰勤勵曰警戒曰節儉曰積善曰遷善曰崇聖訓曰景賢範曰事父母曰事君曰事舅姑曰奉祭祀曰母儀曰睦親曰慈㓜曰逮下曰待外戚前有永樂三年正月望日自序内有肅事今皇上三十餘年之語考明史后妃傳后以洪武九年册爲燕王妃至永樂三年正月甫及三十年云三十餘年蓋約畧大數耳又考本傳載后撰此書頒行天下在永樂三年而明朝典彚載五年十一月以仁孝皇后内訓頒羣臣俾教於家若五年以前已頒行天下不應至五年之末始賜羣臣又考名山藏坤則記載后初爲此書不過示皇太子諸王而已至永樂五年七月以後成祖乃出后内訓觀善二書頒賜臣民與典彚相合此本爲明初刋板首標大明仁孝皇后考后於永樂五年七月乙卯崩甲午諡曰仁孝則此本刊於五年七月以後無疑至十一月特賜臣民正屬刋行之始明史本傳偶未及檢耳各章之下繫以小註多涉頌揚當爲儒臣所加明史藝文志不著其名今遂無考又藝文志載内訓一卷高皇后撰勸善書一卷文皇后撰與本傳所載不同亦偶誤也
</p>
<div class="section" id="title-7"><h2>
	理學類編八卷<span class="jiazhu">浙江巡撫採進本</span>
</h2></div>
<p class="em2">
	明張九韶撰九韶字美和後以字行故明史附見宋訥傳作張美和淸江人元末累舉不仕洪武三年以薦爲縣學教諭遷國子監助教改翰林編修致仕歸後復徵入校書書成遣還兹編成於至正丙午乃未入明時所作初名格物編臨川吳當見之以爲所輯天地鬼神人物性命之說乃格物之一端不足以盡格物之義因爲易今名凡天地一卷天文二卷地理一卷鬼神一卷人物一卷性命一卷異端一卷以周程張邵朱六子之言爲主而以荀子以下五十三家之說輔之復於每篇之末繹以已見其所採擷大都摘取精要不事博引繁稱故條理次序頗爲精密前代如揚雄谷永淮南子之說近世如洪邁容齋五筆羅大經鶴林玉露之說並加摭集以叅觀互證亦不蹈講學家門戶之見其異端一門於陰陽相術䜟緯諸家斥駁眀切尤足以破世俗之惑史載明初司國子監者有宋訥王家會龔斆而九韶與聶鈜貝瓊亦皆名儒當洪武時先後爲博士助教學錄以故諸生多所成就知其躬行導率無忝師範與徒爲高論者異矣
</p>
<div class="section" id="title-8"><h2>
	性理大全書七十卷<span class="jiazhu">兵部侍郎紀昀家藏本</span>
</h2></div>
<p class="em2">
	明胡廣等奉勅撰是書與五經四書大全同以永樂十三年九月告成奏進故成祖御製序文稱二百二十九卷統七部而計之也考自漢以來弟子錄其師說者始於鄭記鄭志是即後世之語錄其裒諸儒之言以成一書者則古無是例近思錄其權輿矣宋景定端平間周程張朱諸儒皆蒙褒贈眞德秀亦以講學有名得叅大政天下趨朝廷風尚纂述日多王孝友作性理彝訓三卷熊節作性理羣書二十三卷於是性理之名大著於世廣等所採宋儒之說凡一百二十家其中自爲卷帙者爲周子太極圖說一卷通書二卷張子西銘一卷正蒙二卷邵子皇極經世書七卷朱子易學啟蒙四卷家禮四卷蔡元定律吕新書二卷蔡沈洪範皇極内篇二卷共二十六卷自二十七卷以下捃拾羣言分爲十三目曰理氣曰鬼神曰性理曰道統曰聖賢曰諸儒曰學曰諸子曰厯代曰君道曰治道曰詩曰文大抵龎襍冗蔓皆割裂襞積以成文非能於道學淵源眞有鑒别聖祖仁皇帝特命儒臣刪其支離存其綱要欽定爲性理精義一書菁華旣擷所存者僅其糟粕矣以後來刻性理者汗牛充棟其源皆出於是書將舉其末必有其本姑錄存之著所自起云爾
</p>
<div class="section" id="title-9"><h2>
	讀書錄十卷續錄十二卷<span class="jiazhu">浙江巡撫採進本</span>
</h2></div>
<p class="em2">
	明薛瑄撰瑄字德温河津人永樂辛丑進士官至禮部右侍郎入閣預機務贈禮部尚書諡文淸事迹具明史儒林傳其書皆躬行心得之言爾錄之首皆有自記言其因程子心有所開不思則塞之語是以自錄隨時所得以備屢省其後萬曆中有侯鶴齡者因所記錯雜更爲編次删去重複名讀書全錄然去取之間頗失瑄本意今仍錄原書以存其舊瑄嘗言樂有雅鄭書亦有之小學四書六經濂洛關閩諸聖賢之書雅也嗜者常少以其味之淡也百家小說淫詞綺語怪誕不經之書鄭也莫不喜談而樂道之蓋不待教督而好之矣以其味之甘也淡則人心平而天理存甘則人心迷而人欲肆觀瑄是錄可謂不愧所言矣
</p>
<div class="section" id="title-10"><h2>
	大學衍義補一百六十卷<span class="jiazhu">兵部侍郎紀昀家藏本</span>
</h2></div>
<p class="em2">
	明邱濬撰濬有家禮儀節已著錄濬以宋眞德秀大學衍義止於格致誠正修齊而闕治國平天下之事雖所著讀書乙記採錄史事稱爲是書之下編然多錄名臣事迹無與政典又草創未完乃採經傳子史輯成是書附以已見分爲十有二日於孝宗初奏上之有詔嘉奬命錄副本付書坊刋行濬又自言衍義補所載皆可見之行事請摘其要者下内閣議行帝亦報可至神宗復命梓行親爲製序蓋皆甚重其書也然濬聞見雖富議論乃不甚醇故王鏊震澤紀聞稱其學該洽尤熟於國家掌故議論高奇務於矯俗能以辨博濟其說如譏范仲淹多事秦檜有再造功評隲皆乖正理又力主舉行海運平時屢以爲言此書更力申其說所列從前海運抵京之數謂省内河挽運之資即可抵洋面漂亡之粟似乎言之成理然一舟覆没舟人不下百餘糧可抵以轉輸之費人命以何爲抵乎其後萬恭著議謂爲有大害而無微利至以好事斥之非苛論也又明之中葉正閹豎恣肆之時濬旣欲陳誨納忠則此條尤屬書中要旨乃獨無一語及宦寺張志淳南園漫錄詆其有所避而不書殆亦深窺其隱以視眞氏原書殊未免瑕瑜互見然治平之道其理雖具於修齊其事則各有制置此猶土可生禾禾可生穀糓可爲米米可爲飯本屬相因然土不耕則禾不長禾不穫則穀不登穀不春則米不成米不炊則飯不熟不能遞溯其本謂土可爲飯也眞氏原本實屬闕遺濬博綜旁搜以補所米備兼資體用實足以羽翼而行且濬學本淹通又習知舊典故所條列原原本本貫串古今亦復具有根柢其人雖不足重其書要不爲無用也
</p>
<div class="section" id="title-11"><h2>
	居業錄十二卷<span class="jiazhu">江西巡撫採進本</span>
</h2></div>
<p class="em2">
	明胡居仁撰居仁有易象鈔已著錄是書皆其講學語錄分十二類曰道體曰爲學曰主敬曰致知曰力行曰岀處曰治體曰治法曰教人曰警戒曰辨異端曰勸聖賢共一千一百九十九條居仁與陳獻章皆出吳與弼之門與弼之學介乎朱陸之間二人各得其所近獻章上繼金谿下啟姚江居仁則恪守新安不踰尺寸故以敬名其齋而是書之中辨獻章之近禪不啻再三蓋其人品端謹學問篤實與河津薛瑄相類而是書亦與瑄讀書錄並爲學者所推黃宗羲明儒學案乃謂其主言靜中之涵養與獻章之靜中養出端倪同門冥契特牽引附合之言非篤論也正德中有張吉者嘗刪其書爲要語又有吳廷舉者刪其書爲粹言此本爲宏治甲子余祐所編猶爲原帙祐年十九時受業於居仁居仁以女妻之而卷首序文乃稱門人蓋用黃幹編朱子集例幹又用李漢編韓愈集例然考皇甫湜作愈墓誌稱愈女初適於漢後乃離婚嫁樊氏漢稱門人而不稱婿蓋緣於此幹及祐沿襲其稱殊爲不考閻若璩潛邱劄記乃以爲重道統而輕私親曲說甚矣
</p>
<div class="section" id="title-12"><h2>
	楓山語錄一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明章懋撰懋字德懋別號闇然子蘭溪人成化丙戌會試第一改庶吉士授編修會上元内宴命作鼇山燈詩不奉詔且以疏諫黜爲臨武知縣宏治正德間累官南京禮部尚書致仕事迹具明史本傳崔銑明臣十節曰成化中白沙陳獻章學禪而疎一峯羅倫尚直而率定山莊㫤好名而無實皆負巨望焉楓山章公懋質約淳雅潛修黙成年甫四十棄官還郡賀諫議欽鄭御史已皆責公交踈於陳莊公遜謝之後白沙受淸秩而交泛一峯行鄉約而戮族人莊晚年又仕而敗唯章公德行無瑕云云其在明代可云不愧醇儒是編卷帙不多分爲五類曰學術曰政治曰藝文曰人物曰拾遺其學術政治雖人人習見之理而明白醇正不失爲儒者之言藝文諸條持論亦極平允不似講學家動以載道爲詞其評隲人物於陳獻章獨有微詞則懋之學主篤實而獻章或入虚無也然獻章出處之間稍有遺議而懋人品高潔始終負一代重望則篤實鮮失之明騐矣又謂胡居仁不適於用似亦有見惟推尊吳與弼太過則頗有所不可解耳
</p>
<div class="section" id="title-13"><h2>
	東溪日談錄十八卷<span class="jiazhu">湖北巡撫採進本</span>
</h2></div>
<p class="em2">
	明周琦撰琦字廷璽馬平人成化辛丑進士官至南京戶部員外郎琦之學出於薛瑄是編記所心得分十三類凡性道談二卷理氣談一卷祭祀談二卷學術談一卷出處談一卷物理談一卷經傳談三卷著述談一卷史系談二卷儒正談一卷文詞談一卷異端談一卷闢異談一卷廣西通志載其著日談錄十八卷又著儒正篇論薛河東之學今考儒正即此書之第十五卷非别有儒正篇也前有吕景蒙序調書刻於嘉靖丁酉而此本乃係傳寫或其板已佚後人錄存之歟琦爲人以端直謹厚見重郷里其書亦一本濂洛之說不失醇正蓋河東之學雖或失之拘謹而篤實近理故數傳之後尚能恪守師說不至放言無忌也
</p>
<div class="section" id="title-14"><h2>
	困知記二卷續記二卷附錄一卷<span class="jiazhu">左都御史張若溎家藏本</span>
</h2></div>
<p class="em2">
	明羅欽順撰欽順字允升號整菴泰和人宏治癸丑進士官至南京吏部尚書諡文莊事蹟具明史儒林傳是書皆其晚年所作前記成於嘉靖戊子凡一百五十六章續記成於嘉靖辛卯凡一百一十三章附錄一卷皆與人論學之書凡六首欽順自稱初官京師與一老僧論佛漫舉禪語爲答意其必有所得爲之精思達旦恍然而悟旣而官南雍取聖賢之書潛玩久之漸覺就實始知所見者乃此心虚靈之妙而非性之理自此研磨體認積數十年始確然有以自信蓋其學由積漸體騐而得故專以躬行實踐爲務而深斥姚江良知之非嘗與王守仁書辨朱子晚年定論於守仁顚倒年月之處考證極詳此書明白篤實亦深有裨於後學蓋其學初從禪入久而盡知其利弊故於疑似之介剖析尤精非泛相訶斥不中窾要者比高攀龍嘗稱自來排斥佛氏未有若是之明且悉者可謂知言矣
</p>
<div class="section" id="title-15"><h2>
	讀書劄記八卷<span class="jiazhu">江蘇巡撫採進本</span>
</h2></div>
<p class="em2">
	明徐問撰問字用中號養齋武進人宏治壬戌進士官至南京戶部尚書諡莊裕事迹具明史本傳是書乃問巡撫貴州時與門人問答隨時劄記而成所論天文厯象山川性理六經四子書皆守先儒成說其論學則一本程朱而力黜姚江之學如古本大學親民格物知行合一各說皆逐條辨正嘗與羅欽順書云王氏之學本諸象山至今眩惑人聽讀書劄記第二册實闢其說蓋以廣中侍讀黃才伯促而成之才伯者黃佐字也所云第二册者即指此本第五卷今核其所闢各條大都托之或謂又稱爲近學世學而並未斥言蓋是時王學盛行羽翼者衆故問不欲顯加排擯然所摘發多能切中癥結迥異乎陳建諸人叫囂毒詈如不共戴天者史稱問官長蘆鹽運使終任不取一錢則與言淸行濁者異又載問官貴州巡撫時破獨山州賊蒙鉞則與迂疎無用者亦異宜其言篤實切近無講學家之積習矣
</p>
<div class="section" id="title-16"><h2>
	士翼四卷<span class="jiazhu">副都御史黃登賢家藏本</span>
</h2></div>
<p class="em2">
	明崔銑撰銑有讀易餘言已著錄是書前三卷曰述言皆語錄之類後一卷曰說象則專論六十四卦象義自序謂退居相臺十祀非聖人之志不存非翼經之文不閱乃劄記所明稍修章句名曰士翼蓋以輔彝典也其中如論高宗夢傳說事涉於怪誕韓子原道蓋先乎養二氏之徒之繁由君無以養而安之也又云談理至宋人而精然而滋蔓講學至宋人而切然而即空又曰漢唐之小人易見宋之小人難知漢唐之君子可信宋之君子當攷又曰去序而言詩背左氏而言春秋必荒謬矣蓋道可以智窮事必以實著况千載之下乎其言皆講學家之所深諱而侃侃鑿鑿直抒無隠可謂皎然不自誣其心矣至於以蕭何之薦曹參爲克己歸仁盧懷愼之讓姚崇爲一个臣之冇容雖意有所寓然未免品題失當謂之白璧微瑕可也
</p>
<div class="section" id="title-17"><h2>
	涇野子内篇二十七卷<span class="jiazhu">陝西巡撫採進本</span>
</h2></div>
<p class="em2">
	明吕柟撰柟有周易說翼已著錄柟師事渭南薛敬之其學以薛瑄爲宗是書乃其門人所編語錄凡雲槐精舍語二卷東林書屋語一卷端溪問答一卷解梁書院語柳灣精舍語二卷鷲峯東所語十二卷太常南所附邵伯舟中語三卷大學語二卷春官外署語二卷禮部北所語一卷其子畇等類而刻之柟爲學在格物以窮理先知而後行其所謂窮理不是泛常不切於身只在語黙作止處騐之所謂知者即從聞見之知以通德性之知但事事不肯放過其踐履最爲篤實嘗斥王守仁言良知之非以爲聖人教人未嘗規規一方今不論資禀造詣刻數字以必人之從不亦偏乎觀於所言可謂不失河津之淵源矣
</p>
<div class="section" id="title-18"><h2>
	周子抄釋三卷<span class="jiazhu">兩江總督採進本</span>
</h2></div>
<p class="em2">
	明呂柟撰宋五子中惟周子著書最少而諸儒辨論則惟周子之書最多無極太極之說朱陸兩家斷斷相軋至今五六百年門戶之分甚於氷炭太極圖說與通書表裏之說元何虛中至特著一書辨此一語論者亦遞相攻擊究無定評至於主靜之說明代詬爭尤甚是編蓋因周子全書而摭其精要一卷爲太極圖說通書二卷爲遺文遺詩而附以襍記三卷則本傳墓碣事狀也較全書特爲簡潔每條之下各釋以一二語或標其大旨或推所未言之意較諸家連篇累牘之辨亦特淳實其釋荀子元不識誠一條謂貶荀子太過以大學中庸之言比擬荀子之言誠未免駁襍釋養心亭記一條謂寡欲亦允執厥中之義若至於無恐難通行於衆亦不免詞不達意然大旨要爲不悖觀周子之書者其精華畧具於此矣
</p>
<div class="section" id="title-19"><h2>
	張子抄釋六卷<span class="jiazhu">兩江總督採進本</span>
</h2></div>
<p class="em2">
	明吕柟撰是編摘錄張子之書以西銘東銘爲冠次正蒙十九篇次經學理窟十一篇次語錄次文集而終以行狀亦每條各附以釋如周子抄釋之例首有嘉靖辛丑柟自序稱張子書存者止二銘正蒙理窟語錄文集而文集又未完止得二卷於馬伯循氏諸書皆言簡意實出於精思力行之後顧其書散見漫行渙無統紀而一義重出亦容有之暇嘗稡抄成帙注釋數言畧發大旨以便初學觀省蓋其謫官解州時作也案虞集作吳澄行狀稱澄校正張子之書挈東西銘於篇首而正蒙次之大意與柟此本合澄本今未見柟此本簡汰不茍較世所行張子全書亦頗爲精要矣
</p>
<div class="section" id="title-20"><h2>
	二程子抄釋十卷<span class="jiazhu">左都御史張若溎家藏本</span>
</h2></div>
<p class="em2">
	明呂柟撰前有自序稱初得二程全書於崔銑以其中解說六經四書之語與門弟子問答行事之言統爲一書浩大繁博初學難於觀覽因抄出心所好者集爲八卷凡二十九篇而卷首所列程子門人姓氏後有嘉靖辛卯柟門人休寧程爵重刋跋乃稱涇野先生鈔釋程氏書凡十卷此本爲嘉靖丙申柟門人鄧誥所刋卷數與爵跋相合豈柟作序時其書尚止八卷後或有所增益而序則未改歟其書不分門類亦不敘先後仍以二程遺書原載門人某某所記分編每條之末皆以一二語標其大意昔朱子編遺書嘗病其眞贋相襍柟是書削駁留醇頗爲不苟蓋柟之學源於河津最爲篤實故去取皆有所見惟其文原出李夢陽全集率詰屈不可讀故每條下所釋詞旨往往晦澁非初學所能洞曉云
</p>
<div class="section" id="title-21"><h2>
	朱子抄釋二卷<span class="jiazhu">兩江總督採進本</span>
</h2></div>
<p class="em2">
	明吕柟撰是編乃嘉靖丙申柟爲國子監祭酒時所定宋儒之中惟朱子著述最富辨論亦最多其時諸弟子所述者有池錄饒錄饒後錄建錄諸刋黎靖德刋除重複分類編次尚得一百四十卷則浩博可知矣柟此本所抄止於二卷乃較張子二程子爲少然朱子之學無所不通與門人亦無所不講黎氏語類以二十六目舉其大凡包括尚有未盡讀者茫無律涯又早年晚年持論或異門人所記或以己意增損亦往往彼此不同讀者多莫决其去取明人逓相選錄幾於人有一編其大意乃在於勝負相爭區分門戶不過借朱子爲名未嘗眞爲明道計也柟作是編惟摘切要之詞而不甚以攻擊爲事於學問大旨轉爲簡明然於與陸子靜論意見一條注其下曰陸氏終近禪則是非之辨亦未嘗不謹嚴矣
</p>
<div class="section" id="title-22"><h2>
	中庸衍義十七卷<span class="jiazhu">兩淮馬裕家藏本</span>
</h2></div>
<p class="em2">
	明夏良勝撰良勝字于仲南城人正德戊辰進士官至太常寺少卿事蹟具明史本傳自宋以來取古經之義括舉條目而推衍其說者始葉時禮經會元嗣則眞德秀大學衍義良勝又因德秀之例以闡發中庸其書成於嘉靖間蓋以大禮疏稿事謫戍遼海時作也自性道教達道達德九經三重之屬一一援据古今推廣演繹至於崇神仙好符瑞改祖制抑善類數端尤究極流獘惓惓言之蓋皆爲世宗時事而發然務抒獻納之忱而無一毫怨懟譏訕之意斯所以爲純臣之言也中頗採邱濬大學衍義之說考良勝於正德嘉靖間兩以鯁直杖謫風節凛然爲當世所重其書雖近於濬書至其人品則非濬所可企及矣
</p>
<div class="section" id="title-23"><h2>
	格物通一百卷<span class="jiazhu">廣東巡撫採進本</span>
</h2></div>
<p class="em2">
	明湛若水撰若水有二禮經傳測已著錄是編乃嘉靖七年若水任南京禮部侍郎時所進體例畧仿大學衍義以致知併於格物而以格物統貫誠意正心修身齊家治國平天下六條凡誠意格十七卷分審幾立志謀慮感應儆戒敬天敬祖考畏民八子目正心格三卷無子目修身格九卷分正威儀愼言語進德業三子目齊家格十三卷分謹妃匹正嫡庶事親長養太子嚴内外恤孤㓜御臣妾七子目治國格十四卷分事君使臣立教興化事長慈㓜使衆臨民正朝廷正百官正萬民七子目平天下格四十四卷分公好惡用人理財三子目而用人之中又分學校舉錯課功任相任將六官六目理財之中又分修虞衡抑浮末飭百工屯田馬政漕運勸課禁奪時省國費愼賞賜蠲租薄斂恤窮賑濟十四目皆襍引諸儒之言叅以明之祖訓而各以己意發明之大致與邱濬大學衍義補相近而濬書多徵舊事以爲法戒之資此書多引前言以爲講習之助二書相輔而行均於治道有裨也
</p>
<div class="section" id="title-24"><h2>
	世緯一卷<span class="jiazhu">江蘇巡撫採進本</span>
</h2></div>
<p class="em2">
	明袁袠撰袠字永之號胥臺吳縣人嘉靖丙戌進士官至廣西提學僉事明史文苑傳附見文徴明傳中是書凡二十篇曰官宗曰遴傅曰簡輔曰降交曰誘諫曰廣薦曰崇儒曰貴士曰裁閹曰汰異曰拒僞曰抑躁曰久任曰惜爵曰懲墨曰節浮曰節奢曰正典曰實塞曰均賦其言皆指陳無隱切中時弊雖立說不免過激而憂時感事發憤著書亦賈誼痛哭之流亞也當時狃於晏安文恬武嬉朝廷方以無事爲福故袠自序有鑿枘異用竽瑟殊好空言無益祗增多口之語而拒僞一篇講學者尤深嫉之然袠之言曰今之僞者其所誦讀者周孔之詩書也其所講習者程朱之傳疏也而其所談者則佛老之糟粕也黨同而伐異尊陸而毁朱云云蓋指姚江末流之弊有激言之觀於明季袠可謂見微知著矣又烏得惡其害已指爲排抑道學乎
</p>
<div class="section" id="title-25"><h2>
	呻吟語摘二卷<span class="jiazhu">直隸總督採進本</span>
</h2></div>
<p class="em2">
	明吕坤撰坤有四禮疑已著錄明史藝文志載呻吟語凡四卷此止二卷考卷末萬曆丙辰其子知畏跋則此乃坤從四卷中手自刪削並取知畏所續入者若干條存十之二三距萬曆壬辰郭子章作序之時又二十四年蓋坤晚年之定本也其内篇分七門曰性命曰存心曰倫理曰談道曰修身曰問學曰應務外篇分九門曰世運曰聖賢曰品藻曰治道曰人情曰物理曰廣喻曰詞章大抵不侈語精微而篤實以爲本不虛談高遠而踐履以爲程其在明代講學諸家似乎粗淺然尺尺寸寸務求規矩而又不違戾於情理視陸學末派之猖狂朱學末派之迂僻其得失則有間矣
</p>
<div class="section" id="title-26"><h2>
	聖學宗要一卷學言三卷<span class="jiazhu">浙江巡撫採進本</span>
</h2></div>
<p class="em2">
	明劉宗周撰宗周有周易古文抄已著錄是編凡聖學宗要一卷載周子太極圖說張子東銘西銘程子識仁說定性書朱子中和說王守仁良知問答等篇各爲註釋蓋本其友人劉去非宋學宗源一書而增益之加以詮解改爲今名學言三卷則宗周講學語錄其門人姜希轍所刻也宗周生於山陰守其鄉先生之傳故講學大旨多淵源於王守仁蓋目染耳濡其來有漸然明以來講姚江之學者如王畿周汝登陶望齡陶奭齡諸人大抵高明之過純涉禪機奭齡講學白馬山至全以佛氏因果爲說去守仁本旨益遠宗周獨深鑒狂禪之弊築證人書院集同志講肄務以誠意爲主而歸功於愼獨其臨没時猶語門人曰爲學之要一誠盡之而主敬其功也云云蓋爲良知末流深砭痼疾故其平生造詣能盡得王學所長而去其所短卒之大節炳然始終無玷爲一代人倫之表雖祖紫陽而攻金谿者亦斷不能以門戶之殊併詆宗周也知儒者立身之本末惟其人不惟其言矣
</p>
<div class="section" id="title-27"><h2>
	人譜一卷人譜類記二卷<span class="jiazhu">浙江巡撫採進本</span>
</h2></div>
<p class="em2">
	明劉宗周撰姚江之學多言心宗周懲其末流故課之以實踐是書乃其主蕺山書院時所述以授生徒者也人譜一卷首列入極圖說次紀過格次改過說人譜類記二卷曰體獨篇曰知幾篇曰凝道篇曰考旋篇曰作聖篇皆集古人嘉言善行分類錄之以爲楷模毎篇前有總記後列條目間附以論斷主於啟迪初學故詞多平實淺顯兼爲下愚勸戒故或參以福善禍淫之說然偶一及之與袁黃功過格立命之學終不同也或以蕪襍病之則不知宗周此書本爲中人以下立教失其著作之本旨矣
</p>
<div class="section" id="title-28"><h2>
	榕壇問業十八卷<span class="jiazhu">福建巡撫採進本</span>
</h2></div>
<p class="em2">
	明黃道周撰道周有易象正己著錄此編乃其家居時講學之語道周自崇禎壬申削籍歸石養山守墓是年講學於浦之北山越二年甲戌夏始入郡就芝山之正學堂爲講舍至乙亥冬以原官召用始罷講故此書自甲戌五月至乙亥仲冬者凡十六卷其十七卷有云丙子春者則道周已罷講還家取他方友人書牘問難之詞當時未即答者續爲發明綴入其十八卷則同年蔣德璟所問之詞道周屬諸弟子代答間亦衷以已說併以德璟原問十八條附錄於後其書每卷分載所編弟子姓氏卷之前後道周復各綴以題識其大旨以致知明善爲宗大約左袒考亭而益加駿厲書内所論凡天文地志經史百家之說無不隨問闡發不盡作性命空談蓋由其博洽精研靡所不究故能有叩必竭響應不窮雖詞意間涉深奥而指歸可識不同於禪門機括幻窅無歸先儒語錄毎以陳因迂腐爲博學之士所輕道周此編可以一雪斯誚矣
</p>
<div class="section" id="title-29"><h2>
	温氏母訓一卷<span class="jiazhu">編修程晉芳家藏本</span>
</h2></div>
<p class="em2">
	明温璜錄其母陸氏之訓也璜初名以介字於石號石公後以夢兆改今名而字曰寳忠烏程人崇禎癸未進士官徽州府推官事迹附見明史邱祖德傳乾隆四十一年賜諡忠烈璜有遺集十二卷此書其卷末所附錄語雖質直而頗切事理末有跋語不署名氏稱原集繁重不便單行乃錄出再附之梓案璜於順治乙酉起兵與金聲相應以拒王師凡四閱月城破抗節以死其氣節震耀一世可謂不愧於母教又高承埏忠節錄載璜就義之日槪然語妻茅氏曰吾生平學爲聖賢不過求今日處死之道耳因繞屋而走茅氏曰君之遲留得無以我及長女寳德在乎時女已寢母呼之起女問何爲母曰死耳女曰諾即延頸受死璜手刃之茅氏亦卧床引頸待刃璜復斫死乃自剄知其家庭之間素以名教相砥礪故皆能臨難從容如是非徒託之空言者矣故雖女子之言特錄其書於儒家示進之也
</p> 



</div></body></html>