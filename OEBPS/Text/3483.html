<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷六十八·史部二十四（地理類一）</title></head><body><div id="text">

<p>
<strong>欽定四庫全書總目卷六十八</strong>
</p>
<div class="section" id="title-0"><h1>
	史部二十四
</h1><hr/></div>
<div class="section" id="title-1"><h2>
	地理類一
</h2></div>
<p class="em2">
	古之地志載方域山川風俗物産而已其書今不可見然禹貢周禮職方氏其大較矣元和郡縣志頗涉古蹟蓋用山海經例太平寰宇記增以人物又偶及藝文於是爲州縣志書之濫觴元明以後體例相沿列傳侔乎家牒藝文溢於總集末大於本而輿圖反若附錄其間假借夸飾以侈風土者抑又甚焉王士禎稱漢中府志載木牛流馬法武功縣志載織錦璇璣圖此文士愛博之談非古法也然踵事增華勢難遽返今惟去泰去甚擇尤雅者錄之凡蕪濫之篇皆斥而存目其編類首宫殿䟽尊宸居也次總志大一統也次都會郡縣辨方域也次河防次邊防崇實用也次山川次古蹟次雜記次遊記備考核也次外紀廣見聞也若夫山海經十洲記之屬體雜小說則各從其本類兹不錄焉
</p>
<div class="section" id="title-2"><h2>
	三輔黃圖六卷<span class="jiazhu">編修勵守謙家藏本</span>
</h2></div>
<p class="em2">
	不著撰人名氏晁公武讀書志據所引劉昭續漢志註定爲梁陳間人作程大昌雍錄則謂晉灼所引黃圖多不見於今本而今本漸臺彪池高廟元始祭社稷儀皆明引舊圖知非晉灼之所見又據改槐里爲興平事在至德二載知爲唐肅宗以後人作其說較公武爲有據此本惟高廟一條不引舊圖滄池一條引舊圖而大昌未及其餘三條並同蓋即大昌所見之本偶悞滄池爲高廟也其書皆記長安古迹間及周靈臺靈囿諸事然以漢爲主亦間及河間日華宫梁曜華宮諸事而以京師爲主故稱三輔黃圖三輔者顔師古漢書註謂長安以東爲京兆以北爲左馮翊渭城以西爲右扶風也所紀宫殿苑囿之制條分縷析至爲詳備考古者恒所取資惟兼取西京雜記漢武故事諸僞書洞冥記拾遺記諸雜說愛博嗜奇轉失精核不免爲白璧徵瑕耳
</p>
<div class="section" id="title-3"><h2>
	禁扁五卷<span class="jiazhu">兩江總督採進本</span>
</h2></div>
<p class="em2">
	元王士點撰士點字繼志東平人是書凡爲目百一十有六篇一十有五釐爲甲乙丙丁戊五卷考何晏景福殿賦云爰有禁楄勒分翼張注引說文扁從戶册者署門戶也扁與楄同此書詳載歷代宫殿門觀池館苑籞等名故取義於此卷首有歐陽玄至順庚午序虞集至順癸酉序皆以詳贍推之其中如釋東西箱以西淸附之蓋本前漢司馬相如傳注謂西淸即西箱也而其釋東西序則與東西箱别爲一類不知景福殿賦西箱踟蹰以開宴東序重深而秘奥註西箱西序也東序東箱也本屬互文而析爲兩地則於宫室之制殊未能詳考又如釋秦雲陽宫一名林光一名甘泉考程大昌雍錄漢之甘泉在渭北之雲陽秦之甘泉在渭南之鄠縣謂秦甘泉一名雲陽殊誤又孟康郊祀志注漢甘泉一名林光師古謂漢於秦林光宫旁别起甘泉宫謂漢甘泉一名林光亦非則於地理之學亦不免偶疎至於秦祈年宫三輔黃圖以爲穆公作此書獨本漢書及水經註之說以爲作於惠公似非無見又若曲臺宫之類兼採雍錄以補黃圖之所遺頗可藉以叅考末附名釋一篇訓詁亦極典核雖時有疎密要於史學不爲無補矣
</p>
<p class="em2">
	右地理類宫殿疏之屬二部十一卷皆文淵閣著錄
</p>
<p class="margin2">
	案太平御覽所引有漢宫殿疏劉知幾史通所引有晉宫闕名皆自爲記載不與地志相雜今别立子目冠於地理類之首
</p>
<div class="section" id="title-4"><h2>
	元和郡縣志四十卷<span class="jiazhu">浙江廵撫採進本</span>
</h2></div>
<p class="em2">
	唐李吉甫撰吉甫字弘憲趙州人御史大夫栖筠之子以蔭補左司禦率府倉曹參軍貞元初爲太常博士官至中書侍郞同中書門下平章事卒謚忠懿事迹具唐書本傳是書據宋洪邁跋稱爲元和八年所上然書中更置宥州一條乃在元和九年蓋其事爲吉甫所經畫故書成之後又自續入之也前有吉甫原序稱起京兆府盡隴右道凡四十七鎭成四十卷每鎭皆圖在篇首冠於叙事之前並目錄兩卷共成四十二卷故名曰元和郡縣圖志後有淳熙二年程大昌跋稱圖至今已亡獨志存焉故書錄解題惟稱元和郡縣志四十卷此本又闕第十九卷二十卷二十三卷二十四卷二十六卷三十六卷其第十八卷則闕其半二十五卷亦闕二頁又非宋本之舊矣篇目斷續頗難尋檢考水經註本四十卷至宋代佚其五卷故水名闕二十有一南宋刋版仍均配爲四十卷使相聯屬今用其例亦重編爲四十卷以便循覽仍註其所闕於卷中以存舊第其書唐志作五十四卷證以吉甫之原序蓋志之誤又按唐六典及新舊唐書地理志貞觀初分天下爲十道一關内道二河南道三河東道四河北道五山南道六隴右道七淮南道八江南道九劍南道十嶺南道此書移隴右爲第十殆以中葉後陷没吐蕃故退以爲殿至淮南一道在今本闕卷之中以唐志淮南道所屬諸州考之今本河南道内有所屬申光二州列蔡州之後江南道内有所屬之蘄黃安三州列鄂沔二州之後似乎傳寫之錯簡然考唐書方鎭表大曆十四年淮西節度使復治蔡州尋更號申光蔡節度使又永泰元年蘄黃二州隸鄂岳節度升鄂州都團練使爲觀察使增領岳蘄黃三州元和元年升鄂州觀察使爲武昌軍節度使增領安黃二州則申州光州嘗由淮南道割隸河南道蘄州安州黃州亦嘗由淮南道割隸江南道唐志偶失移併非今本錯亂也輿記圖經隋唐志所著錄者率散佚無存其傳於今者惟此書爲最古其體例亦爲最善後來雖遞相損益無能出其範圍今錄以冠地理總志之首著諸家祖述之所自焉
</p>
<div class="section" id="title-5"><h2>
	太平寰宇記一百九十三卷<span class="jiazhu">浙江汪啟淑家藏本</span>
</h2></div>
<p class="em2">
	宋樂史撰史有廣卓異記已著錄宋太宗時始平閩越并北漢史因合輿圖所隸考尋始末條分件繫以成此書始於東京迄於四裔然是時幽嬀營檀等十六州晉所割以賂遼者實未入昄章史乃因賈耽十道志李吉甫元和郡縣志之舊槪列其名蓋太宗置封樁庫冀復燕雲終身未嘗少置史亦預探其志載之於篇非無所因而漫錄也史進書序譏賈耽李吉甫爲漏缺故其書采摭繁富惟取賅博於列朝人物一一並登至於題詠古蹟若張祐金山詩之類亦皆並錄後來方志必列人物藝文者其體皆始於史蓋地理之書記載至是書而始詳體例亦自是而大變然史書雖卷帙浩博而考據特爲精核要不得以末流冗雜追咎濫觴之源矣原本二百卷諸家藏本並多殘缺惟浙江汪氏進本所闕自一百十三卷至一百十九卷僅佚七卷又每卷末附校正一頁不知何人所作辨析頗詳較諸本最爲精善今據以著錄文獻通考作太平寰字志此本標題實作太平寰宇記諸書所引名亦兩岐今考史進書原序亦作記字則通考爲傳寫之誤不足據也
</p>
<div class="section" id="title-6"><h2>
	元豐九域志十卷<span class="jiazhu">兩江總督採進本</span>
</h2></div>
<p class="em2">
	宋承議郞知制誥丹陽王存等奉勅撰存字敬仲丹陽人登進士第調嘉興主簿歷官尚書右丞事蹟具宋史本傳初祥符中李宗諤王曾先後修九域圖至熙寧八年都官員外郞劉師旦以州縣名號多有改易奏乞重修乃命館閣校勘曾肇光祿丞李德芻刪定而以存總其事以舊書名圖而無繪圖請改曰志迄元豐三年閏九月書成此本前有存等進書原序稱國朝以來州縣廢置與夫鎭戍城堡之名山澤虞衡之利前書所畧則謹志之至於道里廣輪之數昔人罕得其詳今則一州之内首叙州封次及旁郡彼此互舉弗相混殽總二十三路京府四次府十州二百四十二軍三十七監四縣一千二百三十五釐爲十卷王應麟稱其文見於曲阜集蓋曾肇之詞也其書始於四京終於省廢州軍及化外覊縻州凡州縣皆依路分隸首具赤畿望緊上中下之名次列地理次列戶口次列土貢每縣下又詳載鄉鎭而名山大川之目亦併見焉其於距京距府旁郡交錯四至八到之數縷析最詳深得古人辨方經野之意叙次亦簡潔有法趙與旹賔退錄尤稱其土貢一門備載貢物之額數足資考核爲諸志之所不及自序所稱文直事核洵無愧其言矣其書最爲當世所重民間又有别本刋行内多古蹟一門故晁公武讀書後志有新舊九域志之目此爲明毛晉影抄宋刻乃元豐間經進原本後藏徐乾學傳是樓中字畫淸朗訛闕亦少惟佚其第十卷今以蘇州朱煥家抄本補之仍首尾完具案張淏雲谷雜記稱南渡後閩中刋書不精如睦州宣和中始改嚴州而新刊九域志直改爲嚴州今檢此本内睦州之名尚未竄改則其出於北宋刻本可知矣近時馮集梧校刋此書毎卷之末具列考證其所據亦此本也
</p>
<div class="section" id="title-7"><h2>
	輿地廣記三十八卷<span class="jiazhu">浙江鮑士恭家藏本</span>
</h2></div>
<p class="em2">
	宋歐陽忞撰晁公武讀書志謂實無其人乃著書者所假託陳振孫書錄解題則以爲其書成於政和中忞歐陽修從孫以行名皆連心字爲據按此書非觸時忌何必隱名疑振孫之說爲是然修廬陵人而此本有忞自序乃自稱廣陵豈廣廬字形相近傳寫致訛歟其書前四卷先叙歷代疆域提其綱要五卷以後乃列宋郡縣名體例特爲淸析其前代州邑宋不能有如燕雲十六州之類者亦附各道之末名之曰化外州亦足資考證雖其時土字狹隘不足括輿地之全而端委詳明較易尋覽亦輿記中之佳本也
</p>
<div class="section" id="title-8"><h2>
	方輿勝覽七十卷<span class="jiazhu">兩淮鹽政採進本</span>
</h2></div>
<p class="em2">
	宋祝穆撰穆字和甫建陽人建寧府志載穆父康國從朱子居崇安穆少名丙與弟癸同受業於朱子宰執程元鳯蔡杭錄所著書以進除廸功郞爲興化軍涵江書院山長是書前有嘉熙已亥吕午序蓋成於理宗時所記分十七路各係所屬府州軍於下而以行在所臨安府爲首蓋所述者惟南渡疆域而已書中體例大抵於建置沿革疆域道里田賦戶口關塞險要他志乘所詳者皆在所畧惟於名勝古蹟多所臚列而詩賦序記所載獨備蓋爲登臨題詠而設不爲考證而設名爲地記實則類書也然採摭頗富雖無裨於掌故而有益於文章摛藻掞華恒所引用故自宋元以來操觚家不廢其書焉考葉盛水東日記稱元絳閔忠詩石刻在康州方輿勝覽乃載在封州又誤以爲魏矼作亦譌數字幸眞蹟石刻尚存三洲巖中則小小舛錯亦所不免要不害其大致之詳贍爾
</p>
<div class="section" id="title-9"><h2>
	明一統志九十卷<span class="jiazhu">内府藏本</span>
</h2></div>
<p class="em2">
	明吏部尚書兼翰林院學士李賢等奉勅撰案沈文聖君初政志稱洪武三年命儒臣魏俊等六人編類天下郡縣地理形勢爲大明志今其書不傳後成祖採天下郡縣圖經命儒臣纂輯爲一書亦未及成而中輟至英宗復辟後乃命賢等重編天順五年四月書成奏進賜名大明一統志御製序文冠其首鋟板頒行考輿志之書出自官撰者自唐元和郡縣志宋元豐九域志外惟元岳璘等所修大元一統志最稱繁博國史經籍志載其目共爲一千卷今已散佚無傳雖永樂大典各韻中頗見其文而割裂叢碎又多漏脫不能復排比成帙惟浙江汪氏所獻書内尚存原刋本二卷頗可以考見其體製知明代修是書時其義例一仍元志之舊故書名亦沿用之其時纂修諸臣旣不出一手舛錯牴牾疎謬尤甚如以唐臨泃爲漢縣遼無章宗而以爲陵在三河金宣宗塟大梁而以爲陵在房山以漢濟北王興居爲東漢名宦以箕子所封之朝鮮爲在永平境内俱乖互不合極爲顧炎武日知錄所譏至摘王安石處州學記地最曠大山長谷荒之語則併句讀而不通矣此本内多及嘉靖隆慶時所建置蓋後人已有所續入亦不盡出天順之舊我國家辨方定位首重輿圖大淸一統志近復奉詔重修起例發凡彌臻盡善此書之舛畧本無可採特是職方圖籍爲有國之常經歷朝俱有成編不容至明而獨缺故仍錄存以備一代之掌故焉
</p>
<div class="section" id="title-10"><h2>
	大淸一統志五百卷
</h2></div>
<p class="em2">
	乾隆二十九年奉勅撰是書初於乾隆八年纂輯成書每省皆先立統部冠以圖表首分野次建置沿革次形勢次職官次戶口次田賦次名宦皆統括一省者也其諸府及直隸州又各立一表所屬諸縣系焉皆首分野次建置沿革次形勢次風俗次城池次學校次戶口次田賦次山川次古蹟次關隘次津梁次堤堰次陵墓次寺觀次名宦次人物次流寓次列女次仙釋次土産各分二十一門共成三百四十二卷而外藩及朝貢諸國别附錄焉迨乾隆二十年天威震叠平定伊犁拓地二萬餘里爲自古輿圖所未紀而府州縣之分併改隸與職官之增減移駐亦多與舊制異同乃特詔重修定爲此本嗣乾隆二十八年西域愛烏罕霍罕啟齊玉蘇烏爾根齊諸囘部滇南整欠景海諸土目咸相繼内附乾隆四十年又討定兩金川開屯列戍益廣幅員因並載入簡編以昭大同之盛軌蓋版圖廓於前而蒐羅彌博門目仍其舊而體例加詳一展卷而九州之砥屬八極之會同皆可得諸指掌間矣昔唐分天下爲十道隴右道本居第六李吉甫元和郡縣志乃退列爲第十以其地已入吐蕃故也宋之疆域最狹歐陽忞輿地廣記於所不能有者别立化外州之名巳爲巧飾至祝穆方輿勝覽則併淮北亦不及一字矣蓋衰弱之朝土宇日蹙故記載不得不日減聖明之世昄章日擴故編摩亦不得不日增今志距詔修舊志時僅數十載而職方所隸巳非舊志所能該威德遐宣響從景附兹其明驗矣虞舜益地之圖僅區九州爲十二亦何足與昭代比隆哉
</p>
<p class="em2">
	右地理類總志之屬七部九百四十一卷皆文淵閣著錄
</p>
<div class="section" id="title-11"><h2>
	吳郡圖經續記三卷<span class="jiazhu">江蘇廵撫採進本</span>
</h2></div>
<p class="em2">
	宋朱長文撰長文字伯原蘇州人未冠登進士乙科以足疾不仕後以蘇軾薦充本州教授召爲太常博士遷秘書省正字樞密院編修書成於元豐七年上卷分封域城邑戶口坊市物産風俗門名學校州宅南園倉務海道亭館牧守人物十五門中卷分橋梁祠廟宫觀寺院山水六門下卷分治水往迹園第冢墓碑碣事志雜錄七門徵引博而叙述簡文章爾雅猶有古人之風首有長文自序一篇末有後序四篇一爲元祐元年常安民作一爲元祐七年林虙作一爲元符二年祝安上作一爲紹興四年孫佑作州郡志書五代以前無聞北宋以來未有古於長安志及是記者矣朱彝尊跋咸淳臨安志歷數南北宋地志不及是記知彝尊未見其書爲希覯之本也長文自序稱古今文章别爲吳門總集書中亦屢言某文見總集今其書已不傳是記亦幸而僅存耳
</p>
<div class="section" id="title-12"><h2>
	乾道臨安志三卷<span class="jiazhu">浙江廵撫採進本</span>
</h2></div>
<p class="em2">
	宋周淙撰淙字彦廣湖州長興人乾道五年以右文殿修撰知臨安府創爲此志原本凡十五卷見宋史藝文志其後淳祐間施鍔咸淳間潛說友歷事編纂皆有成書今惟潛志尚存抄帙周施二志世已無傳此本爲杭州孫仰曾家所藏宋槧本卷首但題作臨安志而中間稱高宗爲光堯太上皇帝稱孝宗爲今上紀牧守至淙而止其爲乾道志無疑惟自第四卷以下俱巳缺佚所存者僅什之一二爲可惜耳第一卷紀宫闕官署題曰行在所以别於郡志體例最善後潛志實遵用之二卷分沿革星野風俗州境城祉戶口廨舍學校科舉軍營坊市界分橋梁物産土貢稅賦倉塲館驛等諸子目而以亭堂樓觀閣軒附其後叙錄簡括深有體要三卷紀自吳至宋乾道中諸牧守詳畧皆極得宜淙尹京時撩湖浚渠頗留心於地利故所著述亦具有條理今其書雖殘缺不完而於南宋地志中爲最古之本考武林掌故者要必以是書稱首焉
</p>
<div class="section" id="title-13"><h2>
	淳熙三山志四十二卷<span class="jiazhu">兩淮馬裕家藏本</span>
</h2></div>
<p class="em2">
	宋梁克家撰克家字叔子泉州晉江人紹興三十年廷試第一授平江簽判召爲秘書省正字乾道中累官右丞相封儀國公卒謚文靖事迹具宋史本傳史稱其爲文深厚明白自成一家制命尤温雅多行於世今所作已罕流傳惟此書尚有寫本凡分九門一曰地理二曰公廨三曰版籍四曰財賦五曰兵防六曰秩官七曰人物八曰寺觀九曰土俗朱彝尊曝書亭集有是書跋議其附山川於寺觀未免失倫今觀其人物惟收科第土俗時出謡䜟亦皆於義未安然其志主於紀錄掌故而不在誇耀鄉賢侈陳名勝固亦核實之道自成志乘之一體未可以常例繩也其所紀十國之事多有史籍所遺者亦足資攷證視後來何喬遠閩書之類門目猥雜徒溷耳目者其相去遠矣
</p>
<div class="section" id="title-14"><h2>
	吳郡志五十卷<span class="jiazhu">兵部侍郞紀昀家藏本</span>
</h2></div>
<p class="em2">
	宋范成大撰成大有驂鸞錄已著錄是書爲成大末年所作郡人龔頤滕茂周南相與贊成之時有求附於籍不得者會成大没乃騰謗謂不出成大手遂寢不行故至元嘉禾志序謂吳郡志以妄議不得刋也紹定初廣德李壽朋始爲鋟板趙汝談爲之序以周必大所撰成大墓志定是書實所自爲併申明龔頤三人者嘗爲成大蒐訪故謗有自來其論乃定壽朋又以是書止紹興三年其後諸大建置如百萬倉嘉定新邑許浦水軍顧逕移屯皆未及載復令校官汪泰亨補之自謂仿褚少孫補史記例然少孫補史記雖爲妄陋猶不混本書泰亨所續當時不别署爲續志遂與本書淆亂體例殊乖其書凡分三十九門徵引浩博而叙述簡核爲地志中之善本刋板久佚此本猶紹定舊槧往往於夾注之中又有夾注考成大以前惟姚宏補註戰國策嘗有此例而不及此書之多亦可云著書之剏體矣
</p>
<div class="section" id="title-15"><h2>
	新安志十卷<span class="jiazhu">兩江總督採進本</span>
</h2></div>
<p class="em2">
	宋羅願撰願有爾雅翼已著錄初梁蕭幾作新安山水記王篤又作新安記唐亦有歙州圖經及宋大中祥符中李宗諤撰次州郡圖經頒之天下於是舊志皆佚洎經方臘之亂新圖經亦隨散失願嘗雜採諸書創爲稿本而未就淳熙二年趙不悔爲州守乃俾願續成之其書第一卷爲州郡第二卷爲物産貢賦第三卷至五卷爲所屬之歙休寧祁門婺源績溪黟六縣第六卷七卷爲先達第八卷爲進士題名凡賢良明經賜策獻策特奏名武舉皆附之義民仙釋亦併在是卷九卷爲牧守十卷爲雜錄叙述簡括引據亦極典核於先達皆書其官别於史傳較爲有體其物産一門乃願專門之學徵引尤爲該備其所志貢物如乾蕷藥臘芽茶細布之類皆史志所未載所列先達小傳具有始末如注藻曾爲符寳郞之類亦多史傳所遺趙不悔序稱其博物洽聞故論載甚廣而其序事又自得立言之法願自序亦自以爲儒者之書具有微旨不同抄取記簿皆不愧也程敏政新安文獻志記願所作胡舜陟墓誌後曰鄂州新安志於王黼之害王俞秦檜之殺舜陟皆畧而不書非杏庭虛谷一白之則其蹟冺矣然則是書精博雖未易及至其義類取舍之間疑有大可議者姑記二事以騐觀者云云案劉克莊後村詩話謂舜陟欲爲秦檜父建祠高登不可因劾登以媚檜會舜陟别以他事忤檜下獄死登乃得免則舜陟之死乃欲附橧而反見擠耳願之不書殆非無意未可遽以爲曲筆也
</p>
<div class="section" id="title-16"><h2>
	剡錄十卷<span class="jiazhu">江蘇廵撫採進本</span>
</h2></div>
<p class="em2">
	宋高似孫撰似孫字續古號疎寮餘姚人淳熙十一年進士歷官校書郞出倅徽州遷守處州陳振孫書錄解題稱似孫爲館職時上韓侂冑生日詩九首每首皆暗用錫字寓九錫之意爲淸議所不齒知處州尤貪酷其讀書以奥僻爲博以怪澁爲奇至有甚可笑者就中詩猶可觀周密癸辛雜識亦記其守處州日私挾官妓洪渠事其人品蓋無足道其詩有疎寮小集尚傳於世文則不少槪見此乃其所作嵊縣志也嵊爲漢剡縣地故名曰剡錄前有嘉定甲戌似孫自序及嘉定乙亥嵊縣令史之安序蓋成於甲戌而刋於乙亥故所題先後差一年其書首爲縣紀年次爲城境圖次爲官治志附以令丞簿尉題名次爲社志學志附以進士題名次爲寮驛樓亭放生池版圖兵籍次爲山水志次爲先賢傳次爲古奇蹟古阡次爲書次爲文次爲詩次爲畫次爲紙次爲古物次爲物外記次爲草木禽魚徵引極爲該洽唐以前佚事遺文頗賴以存其先賢傳每事必註其所據之書可以爲地志紀人物之法其山水記仿酈道元水經註例脈絡井然而風景如覿亦可爲地志紀山水之法統核全書皆序述有法簡潔古雅迥在後來武功諸志之上殊不見其怪澁可笑陳振孫云云殆不可解豈其他文奇僻又異於此書歟
</p>
<div class="section" id="title-17"><h2>
	嘉泰會稽志二十卷開慶續志八卷<span class="jiazhu">浙江范懋柱家天一閣藏本</span>
</h2></div>
<p class="em2">
	會稽志二十卷宋施宿等撰續志八卷宋張淏撰宿字武子湖州人司諫元之子嘗知餘姚縣遷紹興府通判淏字淸源本開封人僑居婺州官至奉議郞其履貫畧見金華志而所作續志序乃自稱僑寓是邦則又嘗卜居會稽矣宋自南渡以後升越州爲紹興府其牧守毎以宰執重臣領之稱爲大藩而圖志未備直龍圖閣沈作賔爲守始謀纂輯華文閣待制趙不迹寳文閣學士袁說友等相繼編訂而宿一人實始終其事書成於嘉泰元年陸游爲之序其不稱紹興府志而稱會稽志者用長安河南成都柏臺諸志例也其後二十五年淏以事物沿革今昔不同因彚次嘉泰辛酉後事作爲續編復於前志内補其遺逸廣其疎畧正其譌誤釐爲八卷書成於寳慶元年淏自爲之序所分門類不用以綱統目之例但各以細目標題前志爲目一百十七續志爲目五十不漏不支叙次有法如姓氏送迎古第宅古器物求遺書藏書諸條皆他志所弗詳宿獨能蒐採輯比使條理秩然淏所續亦簡核不苟皆地志中之有體要者其刋板歲久不傳明正德庚午郡人王綖復訪求舊本校刻今又散佚故藏書之家罕見著錄蓋亦僅存之本矣
</p>
<div class="section" id="title-18"><h2>
	嘉定赤城志四十卷<span class="jiazhu">兩淮馬裕家藏本</span>
</h2></div>
<p class="em2">
	宋陳耆卿撰耆卿字壽老號篔窻台州臨海人登嘉定七年進士官至國子司業其事蹟不見於宋史惟謝鐸赤城新志稍著其仕履而亦不詳今以所著篔窻集考之則嘉定十一年嘗爲靑田縣主簿嘉定十三年爲慶元府府學教授又趙希弁讀書附志稱耆卿集中沂邸箋表爲多案宋史孝宗孫吳興郡王柄追封沂王其嗣子希瞿寧宗嘗立爲皇子即濟王竑耆卿必嘗爲其府記室而希弁畧其文也此爲所撰台州總志以所屬臨海黃巖天台仙居寧海五縣條分件繫分十五門其曰赤城者文選孫綽天台山賦稱赤城霞起以建標李善註引支遁天台山銘序曰往天台嘗由赤城山爲道徑又引孔靈符會稽記曰赤城山名色皆赤狀似雲霞又引天台山圖曰赤城山天台之南門也梁始置赤城郡蓋因山爲名耆卿此志即用梁郡名耳耆卿受學於葉適文章法度具有師承故叙述咸中體裁明謝鐸嘗續其書去之遠甚舊與耆卿書合編今析出别存其目陳氏書錄解題載此志之前有圖十三此本乃無一圖殆傳寫者艱於繪畫久而佚之矣
</p>
<div class="section" id="title-19"><h2>
	寳慶四明志二十一卷開慶續志十二卷<span class="jiazhu">兩淮鹽政採進本</span>
</h2></div>
<p class="em2">
	宋羅濬撰濬廬陵人官贑州錄事叅軍文獻通考作羅璿蓋傳寫誤也先是乾道中知明州張津始纂輯四明圖經而搜採未備寳慶三年煥章閣學士通議大夫知慶元府兼沿海制置使廬陵胡榘復命校官方萬里因圖經舊本重加增訂如唐刺史韓察之移州城唐及五代郡守姓名多據碑刻史傳補入其事未竟會萬里赴調中輟濬與榘同里適遊四明遂属之編定凡一百五十日而書成前十一卷爲郡志分叙郡叙山叙水叙產叙賦叙兵叙人叙祠叙遺九門各門又分立四十六子目第十二卷以下則爲鄞奉化慈谿定海昌國象山各縣志每縣俱自爲門目不與郡志相混蓋當時明州雖建府號而不置倚郭之縣州與縣各領疆土如今直隸州之體故與他郡不同也宋史藝文志僅有張津圖經十二卷及四明風俗賦一卷不載是書惟陳振孫書錄解題載之其卷數與此本相合蓋猶從宋槧抄存者志中所列職官科第名姓及他事蹟或下及咸淳距寳慶三四十年蓋後人巳有所增益非盡羅濬之舊然但逐條綴附而體例未更故叙述謹嚴不失古法元袁桷延祐四明志亦據爲藍本多採用焉續志十二卷則開慶元年慶元府學教授梅應發添差通判鎭江府劉錫所撰共分子目三十有七其自序稱續志之作所以志大使丞相履齋先生吳公三年治鄞之政績其已作而述者不復志故所述多吳潛在官事實而山川疆域巳詳於舊志者則槩未之及是因一人而别修一郡之志名爲輿圖實則家傳於著作之體殊乖然案宋史吳潛傳載潛以右丞相罷爲觀文殿大學士尋授沿海制置大使判慶元府至官條其軍民遠久之計告於政府奏皆行之又積錢百十七萬三千八百有奇代民輸帛前後所蠲五百四十九萬一千七百有奇是潛涖鄞以後宦績頗有可觀二人所述尚不盡出於諛頌至潛所著文集世久無傳後人掇拾叢殘編爲遺稿亦殊傷闕畧此志載潛吟稿二卷共古今體詩二百九首詩餘二卷共詞一百三十首皆世所未覩雖其詞不必盡工而名臣著作藉以獲存固亦足資援据故今仍與羅濬書並録存焉
</p>
<div class="section" id="title-20"><h2>
	澉水志八卷<span class="jiazhu">浙江廵撫採進本</span>
</h2></div>
<p class="em2">
	宋常棠撰棠字召仲號竹窻海鹽人仕履未詳澉水在海鹽縣東三十六里水經所謂谷水流出爲澉浦者是也唐開元五年張廷珪奏置鎭宋紹定三年監澉浦鎭稅修職郞羅叔韶使棠爲誌凡十五門曰地理曰山曰水曰廨舍曰坊巷曰坊塲曰軍寨曰亭堂曰橋梁曰學校曰寺廟曰古跡曰物產曰碑記曰詩詠而冠以輿圖前有叔韶及棠二序叙述簡核綱目該備而八卷之書爲頁止四十有四明韓邦靖撰朝邑縣志言約事盡世以爲絶特之作今觀是編乃知其源出於此可謂體例精嚴藻不妄抒者矣
</p>
<p class="margin2">
	謹案澉水雖見水經注然是書乃志地非志水不可入之山水中以鎭亦郡縣之分區故附綴於都會郡縣類焉
</p>
<div class="section" id="title-21"><h2>
	景定嚴州續志十卷<span class="jiazhu">兩淮鹽政採進本</span>
</h2></div>
<p class="em2">
	宋鄭瑶方仁榮同撰瑶時官嚴州教授仁榮時官嚴州學錄其始末則均未詳也所紀始於淳熙訖於咸淳標題惟曰新定續志不著地名蓋刋附紹興舊志之後而舊志今佚也嚴州於宋爲遂安軍度宗嘗領節度使即位之後升爲建德府故卷首載立太子詔及升府省劄體裁視他志稍殊惟物產之外别增瑞產一門但紀景定麥秀四岐一條卿飮之外别增鄉會一門但紀楊王主會一條則皆乖義例耳然叙述簡潔猶輿記中之有古法者其戶口門中載寧宗楊皇后爲嚴人而鄉會門中亦載主集者爲新安郡王永寧郡王新安者楊谷永寧者楊石皆后兄楊次山之子也而宋史乃云后會稽人當必有悞此可訂史傳之訛矣
</p>
<div class="section" id="title-22"><h2>
	景定建康志五十卷<span class="jiazhu">兩淮馬裕家藏本</span>
</h2></div>
<p class="em2">
	宋周應合撰應合武寧人自號溪園先生淳祐間舉進士官至實錄院修撰以疏劾賈似道謫饒州通判是書乃其以承直郞差充江南東路安撫司幹辦公事時所作也初建炎二年建行宫於金陵改爲建康府設江南東路安撫司以治之爲沿江重鎭乾道慶元間屢輯地志而記載尚多闕畧景定中寳章閣學士江東安撫使知建康府馬光祖始属應合取乾道慶元二志合而爲一增入慶元以後之事正訛補缺别編成書首爲留都四卷次爲圖表誌傳四十五卷末爲拾遺一卷援据該洽條理詳明凡所考辨俱見典覈如論丹陽之名本出建業論六朝揚州嘗治建業後始爲廣陵一郡之名皆極精核光祖序稱其博物洽聞學力充贍不誣也明嘉靖萬曆間是書尚有刋本在南京國子監見黃佐南廱志中然所存板止七百五十九面則亦巳闕佚不全其後流傳幾絶朱彝尊曝書亭集有是書跋稱周在浚嘗語以曾覩是書闕本訪之三十年未得後從曹寅處借歸錄之始復傳於世云
</p>
<div class="section" id="title-23"><h2>
	咸淳臨安志九十三卷<span class="jiazhu">浙江廵撫採進本</span>
</h2></div>
<p class="em2">
	元潛說友撰說友字君高處州人宋淳祐甲長進士咸淳庚午以中奉大夫權戶部尚書知臨安軍府事封縉雲縣開國男時賈似道勢方熾說友曲意附和故得進越四年以誤捕似道私秫罷明年起守平江元兵至棄城先遁及宋亡在福州降元受其宣撫使之命後以官軍支米不得王積翁以言激衆遂爲李雄剖腹死其人殊不足道而其書則頗有條理前十五卷爲行在所錄記宫禁曹司之事自十六卷以下乃爲府志區畫明晰體例井然可爲都城紀載之法其宋代詔令編於前代之後則用徐陵玉臺新詠置梁武於第七卷例也他所叙錄亦縷析條分可資攷据故明人作西湖志諸書多採用之朱彝尊謂宋人地志幸存者若宋次道之志長安梁叔子之志三山范致能之志吳郡施武子之志會稽羅端良之志新安陳壽老之志赤城每患其太簡惟潛氏此志獨詳然其書流傳旣久往往闕佚不全舊無完帙彝尊從海鹽胡氏常熟毛氏先後得宋槧本八十卷又借抄一十三卷而其碑刻七卷終闕無可考補今亦姑仍其舊焉
</p>
<div class="section" id="title-24"><h2>
	至元嘉禾志三十二卷<span class="jiazhu">兩淮馬裕家藏本</span>
</h2></div>
<p class="em2">
	元徐碩撰碩里貫未詳始末亦無可考其作此書時則方官嘉興路教授也秀州自宋初未有圖經淳熙中知州事張元成始延聞人伯紀剏爲之後岳珂守郡復延郡人關栻續修會珂改調事遂中輟僅存五卷至元中嘉興路經歷單慶属碩纂輯因踵栻舊本續成之廣其門爲四十三而卷數增多至二十有七郭晦唐天麟各爲之序嘉興路總管劉傑與郡官共刋行之志中兼及松江府華亭縣蓋元時本隸嘉興路明初始析置也其書叙次甚詳每條下間繫以考證尤爲典核而碑碣一門多至十一卷自三國六朝以迄南宋凡石刻之文悉全載無遺如吳征北將軍陸禕碑梁秦駐山碑唐黃山司馬陸元感陳府君環墓銘宗城令顧謙墓誌皆歐趙所未著錄吳越靜海鎭遏使朱行先碑吳任臣十國春秋實据以立行先傳其他零篇斷什爲耳目所未覩耆尚多殊足爲攷獻徵文之助惟書中但有人物及進士題名而不立官師一志使前人宦績缺然無傳未免漏畧又江海湖泖浦溆溪潭陂塘河港涇溝堰牐分爲八類使源流支絡開卷井然體例甚當而樓閣堂館亭宇亦分爲三類則强析名目未免失之瑣碎是其所短焉
</p>
<div class="section" id="title-25"><h2>
	大德昌國州圖志七卷<span class="jiazhu">浙江范懋柱家天一閣藏本</span>
</h2></div>
<p class="em2">
	元馮復京郭薦等同撰復京潼川人官昌國州判官薦里貫未詳官鄞縣教諭昌國州即今定海縣宋熙寧六年置昌國縣元至元十五年始升爲州此書成於大德二年七月凡分八門曰叙州曰叙賦曰叙山曰叙水曰叙物產曰叙官曰叙人曰叙祠前有州官請耆儒修志牒一篇末有郭薦等繳申文牒一篇冠以復京序據序中所述始末蓋復京求得舊志屬薦等訂輯而復京爲之審定者也其大旨在於刋削浮詞故其書簡而有要不在康海武功志韓邦靖朝邑志下海書邦靖書爲作者盛推而此書不甚稱於世殆年代稍遠鈔本稀傳歟據原目所載卷首當有環山環海及普陀山三圖圖志之名實由於是此本有錄無圖蓋傳寫者佚之矣
</p>
<div class="section" id="title-26"><h2>
	延祐四明志十七卷<span class="jiazhu">浙江廵撫採進本</span>
</h2></div>
<p class="em2">
	元袁桷撰桷字伯長慶元人宋知樞密院事韶之曾孫少爲麗澤書院山長以薦改翰林國史院檢閱官累遷侍講學士卒贈江浙行省叅知政事追封陳留郡公謚文淸事蹟具元史本傳桷文章博贍爲一時臺閣之冠所著易說春秋諸書見於蘇天爵墓誌銘者世久無傳惟淸容居士集及此志尚存書成於延祐七年蓋慶元路總管馬澤属桷撰次者也凡分十二考曰沿革曰土風曰職官曰人物曰山川曰城邑曰河渠曰賦役曰學校曰祠祀曰釋道曰集古條例簡明最有體要桷先世在宋多以文學知名稱東南故家遺獻没後會朝廷修史遣使求郡國軼文故事惟袁氏所傳爲多故其於鄉邦舊典尤多貫串志中考核精審不支不濫頗有良史之風視至元嘉禾至正無錫諸志更爲賅洽惟自第九卷至第十一卷爲傳寫者所脫佚已非全帙然元時地志鈔帙無多存之亦足以資考究固未可以不完廢也
</p>
<div class="section" id="title-27"><h2>
	齊乘六卷<span class="jiazhu">浙江范懋柱家天一閣藏本</span>
</h2></div>
<p class="em2">
	元于欽撰欽字思容益都人歷官兵部侍郞是書專記三齊輿地凡分八類曰沿革曰分野曰山川曰郡邑曰古蹟曰亭館曰風土曰人物叙述簡核而淹貫在元代地志之中最有古法其中間有舛誤者如宋建隆三年改濰州置北海軍以昌邑縣隸之乾德三年復陞濰州又增昌樂隸之均見宋地理志而是書獨遺又壽光爲古紀國亦不詳及其他如以華不注爲靡笄山以臺城爲在濟南東北十三里顧炎武山東考古錄皆嘗辨之然欽本齊人援據經史考證見聞較諸他地志之但據輿圖憑空言以論斷者所得究多故向來推爲善本卷首有至元五年蘇天爵序亦推挹甚至蓋非溢美矣
</p>
<div class="section" id="title-28"><h2>
	至大金陵新志十五卷<span class="jiazhu">兩江總督採進本</span>
</h2></div>
<p class="em2">
	元張鉉撰鉉字用鼎陝西人嘗爲奉元路學古書院山長至正初江南諸道行御史臺諸臣將重刋宋周應合所撰建康志而其書終於景定中嗣後七八十年紀載闕畧雖郡人戚光於至順間嘗修有集慶續志而任意改竄多變舊例未爲詳審復議增輯以繼景定志之後因聘鉉主其事凡六閱月而書成首爲圖考次通紀次世表年表次志譜列傳而以摭遺論辨終焉令本路儒學雕本印行至明嘉靖中黃佐修南雍志尚載有此書板一千一百六十四面是今所流傳印本猶出自原刻也其書畧依周志凡例而元代故實則本之戚光續志及路州司縣報呈事蹟其間如官屬姓名已入前志者不復具錄而世譜列傳則前志所有者仍捃載無遺體例殊自相矛盾又其凡例中以戚志刪去地圖不合古義譏之良是至於世表年表則地志事殊國史原不必仿旁行斜上之法轉使汜濫無稽戚志刪除深合體例鉉乃一槩訾之亦爲失當然其學問博雅故薈粹損益本末燦然無後來地志家附會叢雜之病其古蹟門中所載梁始興忠武王安成康王二碑朱彝尊皆嘗爲之跋而不引是書爲證豈其偶未見歟
</p>
<div class="section" id="title-29"><h2>
	無錫縣志四卷<span class="jiazhu">兩江總督採進本</span>
</h2></div>
<p class="em2">
	不著撰人名氏考千頃堂書目有元王仁輔無錫縣志二十八卷與此本卷數不符蓋别一書也考明史地里志洪武二年四月始改無錫州爲縣是志古今郡縣表末雖止於陞無錫縣爲州然標題實稱無錫縣已爲明初之制又郡縣表止元貞而學校類中已載至正辛巳鄉舉陸以衜則所紀已下逮元末是洪武中書矣第一卷爲邑里第二卷爲山川第三卷爲事物分上下二子卷第四卷爲詞章亦分上中下三子卷中又分小類二十一詞簡而事該亦地志之善本惜首卷原序已佚其撰次本末不可得而考也元史地里志稱成宗元貞元年陞無錫爲州此志乃云二年作志者紀錄時事歲月必確以是推之知元史疎漏多矣是亦書貴舊本之一驗也
</p>
<div class="section" id="title-30"><h2>
	姑蘇志六十卷<span class="jiazhu">兩江總督採進本</span>
</h2></div>
<p class="em2">
	明王鏊撰鏊有史餘已著錄蘇州自宋范成大明盧熊二志後纂輯久缺弘治中吳寛嘗與張習都穆續修未竟惟遺稿僅存後廣東林世遠爲蘇州守以其事属鏊鏊乃與郡人杜啟祝允明蔡羽文璧等共相討論發凡舉例咸本於寛而芟繁訂譌多所更益凡八月而書成首列沿革守令科第三表自沿革分野以下分爲三十一門而人物門中又分子目十三繁簡得中考核精當在明人地志之中猶爲近古陳繼儒見聞錄稱鏊修志時以楊循吉喜謡諑不欲與之同局志成遣使送之循吉循吉方櫛沐不暇抽看但顧簽票云不通不通使者還述其語鏊以問之循吉曰府志修於我朝原當以蘇州名志姑蘇吳王臺名也以此名志可乎鏊始大服云云考鏊自序紀其初修志時有欲属諸楊儀部而楊儀部固辭之語是鏊未嘗擯去循吉不與共事繼儒所載恐不足信至志書題古地名自宋代已有是例核以名實良有未安無論是言之眞僞其說要不爲無理固不必曲爲鏊諱矣
</p>
<div class="section" id="title-31"><h2>
	武功縣志三卷<span class="jiazhu">兩江總督採進本</span>
</h2></div>
<p class="em2">
	明康海撰海字德涵武功人弘治壬戌進士第一授翰林院修撰以救李夢陽事坐劉瑾黨削籍明史文苑傳附見李夢陽傳中是志僅七篇曰地理曰建置曰祠祀曰田賦曰官師曰人物曰選舉凡山川城郭古蹟宅墓皆括於地理官署學校津梁市集則歸於建置祠廟寺觀則總以祠祀戶口物產則附於田賦藝文則用吳郡志例散附各條之下以除冗濫官師則善惡並著以寓勸懲王士禎謂其文簡事核訓詞爾雅石邦教稱其義昭勸鑒尤嚴而公鄉國之史莫良於此非溢美也志刻於正德巳卯萬曆間再經刋行旋復散佚乾隆二十六年武功知縣瑪星阿得抄本於孫景烈因爲重刋其圈點細評皆出景烈之手頗嫌疣贅又王士禎稱武功志載璇璣圖而此本無之考海孫吕賜嘗刻璇璣圖讀法前有題識云余錄先太史縣志眞本悉依原編惟蘇氏詩未錄非敢輕有變置故附數語錄本之末述先太史之意冀來者之鑒余志也然則此本乃吕賜所刋除矣遺文軼事志乘中原可兼收士禎以具錄是圖爲此書之佳處固非定論吕賜必刋而去之亦於義無取也
</p>
<div class="section" id="title-32"><h2>
	朝邑縣志二卷<span class="jiazhu">兵部侍郞紀昀家藏本</span>
</h2></div>
<p class="em2">
	明韓邦靖撰邦靖字汝慶號五泉朝邑人正德戊辰進士官至工部員外郞事迹附見明史韓邦奇傳是書成於正德已卯上卷四篇曰總志曰風俗曰物產曰田賦下卷三篇曰名宦曰人物曰雜記上卷僅七頁下卷僅十七頁古今志乘之簡無有過於是書者而宏綱細目包括畧備蓋他志多誇飾風土而此志能提其要故文省而事不漏也然叙次點綴若有餘閒寛然無局促束縳之迹自明以來闗中輿記惟康海武功縣志與此志最爲有名論者謂武功志體例謹嚴源出漢書此志筆墨疎宕源出史記然後來志乘多以康氏爲宗而此志莫能繼軌蓋所謂不可無一不容有二者也前有邦靖自序又有康海序末有吕柟後序及朝邑知縣陵川王道跋並文格高潔與志適相配云
</p>
<div class="section" id="title-33"><h2>
	嶺海輿圖一卷<span class="jiazhu">浙江鄭大節家藏本</span>
</h2></div>
<p class="em2">
	明姚虞撰虞字澤山莆田人嘉靖壬辰進士官至淮安府知府是編乃其官監察御史時廵按廣東所作凡爲圖十有二首爲全省圖次十府十圖終以南夷圖圖各有叙叙之例首述沿革形勢利病次州縣次戶口次田糧課稅次官兵馬匹其總圖則首以職官以布政按察二司分統之蓋其時撫按皆爲使臣尚未定爲守土官也其南夷諸國列通貢者於前而通市者亦附後爲海防之計不論其奉朔否也大旨畧於前代而詳於當代畧於山川而詳於扼塞畧於職官而詳於兵馬錢糧畧於文事而詳於武備於志乘之中别爲體例然較之侈山水誇人物輯詩文者其有用無用則迥殊矣意古者輿圖不過如是後來者踵事增華失其本耳前有嘉靖壬寅湛若水序極稱之錢曾讀書敏求記亦稱其簡而要云
</p>
<div class="section" id="title-34"><h2>
	滇畧十卷<span class="jiazhu">浙江廵撫採進本</span>
</h2></div>
<p class="em2">
	明謝肇淛撰肇淛有史觿已著錄此書乃其官雲南時所作分爲十門一曰版畧志疆域也二曰勝畧志山川也三曰産畧志物産也四曰俗畧志民風也五曰績畧志名宦也六曰獻畧志鄉賢也七曰事畧志故實也八曰文畧志藝文也九曰夷畧志苖種也十曰雜畧志瑣聞也雖大抵本圖經舊文稍附益以新事然肇淛本屬文士記誦亦頗博洽故是書引據有徵叙述有法較諸家地志體例特爲雅潔薛承矩序稱其上以搜楊終常璩之所未及下以補辛顯怡李京楊愼田汝成諸紀載之漏遺杭世駿道援堂集有是書跋亦謂其詳遠畧近博觀而約取蒼山洱水之墟稱善史焉均非溢詞也
</p>
<div class="section" id="title-35"><h2>
	吳興備志三十二卷<span class="jiazhu">兩淮鹽政採進本</span>
</h2></div>
<p class="em2">
	明董斯張撰斯張字遐周烏程人是編輯錄湖州故事分二十六徵曰帝冑曰宫闈曰封爵曰官師曰人物曰笄褘曰寓公曰象緯曰建置曰巖澤曰田賦曰水利曰選舉曰戰守曰賑恤曰祥孽曰經籍曰遺書曰金石曰書畫曰淸閟曰方物曰璅曰詭曰匡籍采摭極富於吳興一郡遺聞瑣事徵引畧備每門皆全錄古書載其原文有所攷正則附著於下蓋張鳴鳳桂故桂勝體例如是而斯張因之雖意主博奥不無以泛濫爲嫌然當時著書家影響附會之談剽竊撏撦之習實能一舉而空之故所摘錄類皆典雅確核足資考据明季諸書此猶爲差有實際黃茅白葦之中可以謂之翹楚矣
</p>
<div class="section" id="title-36"><h2>
	欽定熱河志八十卷
</h2></div>
<p class="em2">
	乾隆四十六年奉勅撰熱河即古武列水避暑山莊在焉舊設熱河道領四廳今置承德府領平泉一州濼平豐寧赤峯建昌朝陽五縣此志猶以熱河名者神臯奥區鑾輿歲蒞蒐狩朝覲中外就瞻地重體尊不可冠以府縣之目故仍以行殿所在爲名也凡分二十四門華蓋時臨奎文日富敬錄弁首曰天章省方觀民勵精無逸編年紀載曰廵典琛賮鱗集梯航旅來威德式彰曰徠遠軒衛隨行明堂斯建詳陳規制曰行宫肄武習勞三秋大獮周阹原麓曰圍塲地接堯封界分周索四至八到曰疆域周秦以來或爲荒服或爲甌脫或爲覊縻或爲僑置或爲郡縣或爲京邑引據史傳辨訂是非兼列八表十二圖曰建置沿革刪星野之談天測斗極之出地曰晷度巨流爲經衆川爲緯曰水區列方隅標舉形勢曰山涵泳聖化澤以詩書曰學校喀喇沁翁牛特土默特奈曼敖漢巴林喀爾喀右翼諸部隸於境内者表其世系曰藩衛紺宇金地或以奉勅而建或以效祝而營曰寺廟畫疆分職臂指相維曰文秩羽衛連營以迨察哈爾四旗曰兵防國朝官斯地者遷除歲月以次臚載曰職官題名前代官是地者不可盡詳錄其有功可紀者曰宦蹟靈秀挺生垂光史冊曰人物山澤膏沃金粟豐贏曰食貨草木禽魚正名百類曰物産故址流傳遺文有證曰古蹟前朝舊典曰故事諸部軼聞曰外紀詩歌制作闗於風土者曰藝文並考古證今辨疑傳信旣精且博蔚爲輿記之大觀案熱河所屬自漢魏以前皆鮮卑烏桓地也慕容氏崛起龍城始置郡縣魏書地形志約畧可稽齊周以後大抵與契丹庫莫奚叅錯而居前朝諸史務侈幅員毎以邊境郡名移置長城之外核驗地理殊不足憑後惟遼金元三朝實奄有其地然無所紀載故輿記靡徵明棄大寧渺如絶域其所叙錄益傳聞失其眞矣我國家肇造區夏統括寰瀛太宗文皇帝日擒十四台吉先定其地聖祖仁皇帝校練七萃初出松亭後喀爾喀汗貢厥上腴益宏文囿刈蘭之界北跨臨潢遂仙苑天開爻閭畢集我皇上法天不息率祖攸行時邁其邦地同三輔四方大其和會百産益以蕃昌郡邑區分膠庠鼎建民殷俗美炳然與三代同風其盛爲自古所未有故詞臣珥筆敬述斯編亦自古之所未聞豈非地秘其靈天珍其奥自開闢以至今日越千萬載待聖朝而發其光哉
</p>
<div class="section" id="title-37"><h2>
	欽定日下舊聞考一百二十卷
</h2></div>
<p class="em2">
	乾隆三十九年奉勅撰因朱彝尊日下舊聞原本刪繁補缺援古證今一一詳加考覈定爲此本原書分星土世紀形勝宫室城市郊坰京畿僑治邊障戶版風俗物産雜綴十三門其時城西玉泉香山諸處臺沼尚未經始故列郊坰門中與今制未協諸廨署入城市門中太學石鼓獨别爲三卷於體例亦屬不倫今增列苑囿官署二門并前爲十五門而石鼓考三卷則併於官署門國子監條下及原本城市京畿二門五城及各州縣分属之地今昔不同一一以新定界址爲之移正原本所列古蹟皆引據舊文誇多務博不能實驗其有無不免傳聞訛舛彼此互岐亦皆一一履勘遺蹤訂妄以存眞闕疑以傳信所引藝文或益其所未備或刪其所可省務使有關考證不漏不支至於列聖宸章皇上御製凡涉於都京風土者悉案門恭載尤足以昭垂典實藻繪山川古來誌都京者前莫善於三輔黃圖後莫善於長安志彝尊原本蒐羅詳洽已駕二書之上今仰承睿鑒爲之正訛補漏又駕彝尊原本而上之千古輿圖當以此本爲準繩矣
</p>
<div class="section" id="title-38"><h2>
	欽定滿洲源流考二十卷
</h2></div>
<p class="em2">
	乾隆四十三年奉勅撰洪惟我國家未果發祥肇基東土白山黑水實古肅愼氏之舊封典籍遺文班班可考徒以年祀綿長道途修阻傳聞不免失眞又文字互殊聲音屢譯記載亦不能無悞故歷代考地理者多莫得其源流是編仰禀聖裁叅考史籍證以地形之方位驗以舊俗之流傳博徵詳校列爲四門一曰部族自肅愼氏以後在漢爲三韓在魏晉爲挹婁在元魏爲勿吉在隋唐爲韎𩏌新羅渤海百濟諸國在金爲完顔部並一一考訂異同存眞辨妄而索倫費雅喀諸部毗連相附者亦並載焉二曰疆域凡渤海之上京龍泉府韎𩏌之黑水府燕州勃利州遼之上京黃龍府金之上京會寧府元之肇州並考驗道里辨正方位而一切古蹟附見焉三曰山川凡境内名勝分條臚載如白山之或稱太白山徒太山黑水或稱完水或稱室建河以及松花江即粟末水寧古塔即忽汗水今古異名者皆詳爲辨證其古有而今不可考者則别爲存疑附於末四曰國俗如左傳所載楛矢貫隼可以見騎射之原松漠紀聞所載軟脂蜜膏可以見飮食之槪而後漢書所載辰韓生兒以石壓頭之類妄誕無稽者則訂證其謬至於渤海以來之文字金源以來之官制亦皆並列其體例每門以國朝爲綱而詳述列朝以溯本始其援据以御製爲據而博採諸書以廣叅稽允足訂諸史之訛而傳千古之信非諸家地志影響附會者所能擬也
</p>
<div class="section" id="title-39"><h2>
	欽定皇輿西域圖志五十二卷
</h2></div>
<p class="em2">
	乾隆二十一年奉勅撰乾隆二十七年創成初稿嗣以昄章日闢規制益詳進呈御覽之時隨事訓示復增定爲今本首四卷爲天章我皇上平定西域題詠至多地勢兵機皆包羅融貫惟恭錄統論西師全局者弁冕簡端其因地紀事即物抒懷者則仍分載於各門次圖考三卷自幅員所届以及符節所通共新圖二十有一又附歷代舊圖十有二古今互校益昭聖朝拓宇之功次列表二卷上起秦漢下訖元明以明國土之分合建置之沿革次晷度二卷川陸迂囘道里之遠近多不足據惟以日景定北極之高度以中星騐右界之偏度爲得其眞古法所謂飛鳥圖也次疆域十二卷分爲四路一曰安西南路嘉峪關外州縣隸焉一曰安西北路哈密至鎭西府廸化州隸焉一曰天山北路庫爾喀喇烏蘇至塔爾巴哈台伊犁隸焉一曰天山南路闢展至和闐諸囘部隸焉次山四卷次水五卷玉門以外連峯疊嶂巨浸洪流往往延袤千百里不可以割屬一地故各以山水爲類也次官制二卷次兵防一卷臺站附焉次屯政二卷戶口附焉次貢賦錢法學校各一卷次封爵二卷皆長駕遠馭之睿畧揆文奮武之鴻模也次風俗音樂各一卷服物二卷土産一卷皆如地志之例惟音樂一門爲剏體以其隸在協律備禁佅兠離之數故也次藩屬三卷皆奉朔朝貢之國梯航新達者次雜錄二卷以瑣聞軼事終焉記流沙以外者自史記大宛列傳漢書西域列傳始詳而異域傳聞訛謬亦復不少至法顯玄奘之所記附會佛典更多屬子虚蓋龍沙蔥雪道里迢遥非前代兵力所能至即或偶涉其地而終弗能有故記載者依稀影響無由核其實也我皇上遠奮天弧全收月窟旣使二萬里外咸隸版圖又列戍開屯畫疆置郡經綸宏遠足以鞏固於萬年每歲虎節往來鴈臣出入耳聞目見皆得其眞故詔輯是編足以補前朝輿記之遺而正歷代史書之悞聖人威德之昭宣經綸之久遠事事爲二帝三王所不及兹其左騐矣豈徒與甘英諸人侈誇珍怪歟
</p>
<div class="section" id="title-40"><h2>
	欽定盛京通志一百二十卷
</h2></div>
<p class="em2">
	乾隆四十四年奉勅撰我國家發祥長白實肇基於俄朶里城後肇祖原皇帝始遷赫圖阿拉是爲興京太宗文皇帝戡定遼束實作周邑曁世祖章皇帝定鼎順天遂以奉天爲盛京兩都並建垂萬萬世之丕基非惟山海形勝控制八紘凡締造之規模征伐之功烈麟麟炳炳亦具在於斯舊有志書三十二卷經營草創敘述未詳因命補正其書定爲此本發凡起例一一皆禀睿裁聖製御製舊本僅載十之三今悉補錄又以御製分綸音天章二門各從體製京城門中舊本不載盛京興京東京創建修葺之由及太祖太宗制勝定都始末壇廟門中舊本不載營造制度及重修年月又不載尊藏册寳及堂子歲祭諸儀宫殿門中舊本亦不載重修年月御題聯額及尊藏聖容聖訓實錄玉牒戰圖及乾隆四十三年設立諫木事山陵門中舊本不載謁陵及歲事儀注所述三陵官制亦多舛誤山川城池兩門中舊本均不載太祖太宗戰蹟人物門中不載開國宗室王公又諸勲臣事蹟亦不悉具今併詳考增修其餘星土建置沿革疆域形勝祠祀古蹟陵墓襍志風俗土産八門並援据經史紏訛補漏關郵戶口田賦職官學校官署選舉兵防八門舊本所載止於乾隆八年今並按年續載名宦歷代忠節孝義文學隱逸流寓方技仙釋列女藝文十門亦叅訂刪補俾不冗不漏其官名人名地名舊本音譯往往失眞今併一一釐正體裁精密考證詳明溯豐邑之初基述阪泉之鴻績經綸開創垂裕無疆啟佑規模萬年如覿固與偏隅輿記徒侈山川人物者區以别矣
</p>
<div class="section" id="title-41"><h2>
	畿輔通志一百二十卷<span class="jiazhu">通行本</span>
</h2></div>
<p class="em2">
	國朝兵部尚書直隸總督李衛等監修自元以來如析津志諸書所紀祗及於京師至明代以畿内之地直隸六部與諸省州縣各統於布政司者體制不侔故諸省皆有通志而直隸獨闕本朝定鼎京師特置直隸廵撫以專統轄康熙十一年大學士衛周祚奏令天下郡縣分輯志書詔允其請於是直隸廵撫于成龍格爾古德等始創爲之属翰林院侍講郭棻董其事僅數月而書成討論未爲詳確雍正七年世宗憲皇帝命天下重修通志上諸史館以備一統志之採擇督臣唐執玉祗奉明詔乃延原任辰州府同知田易等設局於蓮花池蒐羅纂集其後劉於義及李衛相繼代領其事至雍正十三年而書成凡分三十一目人物藝文二門又各爲子目訂訛補闕較舊志頗爲完善云
</p>
<p class="margin2">
	案通志皆以總督廵撫董其事然非所纂錄與總裁官之領修者有别故今不題某撰而題某監修從其實也監修每閱數官惟題經進一人唐宋以來之舊例也謹於此書發其凡後皆仿此
</p>
<div class="section" id="title-42"><h2>
	江南通志二百卷<span class="jiazhu">通行本</span>
</h2></div>
<p class="em2">
	國朝兵部尚書兩江總督趙宏恩等監修先是康熙二十二年總督于成龍與江蘇廵撫余國柱安徽廵撫徐國相等奉部檄創修通志凡七十六卷雍正七年署兩江總督尹繼善等奉詔重修乃於九年之冬開局江寧属原任中允黃之雋等司其事因舊志討論潤色刋除踳駁補苴罅漏凡閱五載至乾隆元年書成總督宏恩及江蘇巡撫顧琮安徽巡撫趙國麟等具表上之卷首恭錄聖諭及御製詩文以尊謨典次輿地次河渠次食貨次學校次武備次職官次選舉次人物次藝文次雜類發凡起例較舊志頗有體裁惟纂輯不出一手微有牴牾黃之雋𢈪堂集中嘗稱是書刻本與原纂多有舛互如灊山在六安州之霍山而仍謂即元時所置之潛山縣黃積程元譚俱東晉時新安守而誤入西晉其他遺漏重複者甚多皆之雋離局以後爲他人所竄改者也司馬光修資治通鑑以史記以下属劉攽三國以下属劉恕唐以下属范祖禹始終不易其知此意歟
</p>
<div class="section" id="title-43"><h2>
	江西通志一百六十二卷<span class="jiazhu">通行本</span>
</h2></div>
<p class="em2">
	國朝江西廵撫都察院右副都御史謝旻等監修江西省志創於明嘉靖間叅政林庭㭿其後久未纂輯舊聞放失至本朝康熙二十二年廵撫安世鼎始續修之康熙五十九年廵撫白璜又增修之名曰西江志其體例條目雖多本諸舊志而廣蒐博訪訂舛正譌在地記之中號爲善本雍正七年廵撫謝旻奉詔纂修省志乃與原任檢討陶成等開局編輯其規模一本之白志而間加折衷文簡事核釐然有序其志人物如宋之京鏜章鑑一以其身爲宰輔依附權姦一以其位列鈞衡棄主私遁俱削去不載亦頗有合於大義惟元劉秉忠其先世雖瑞州人而自遼及金北遷巳久乃援其祖貫引入鄉賢將孔子自稱殷人亦可入中州志乘乎是則圖經之積習湔除未盡者矣
</p>
<div class="section" id="title-44"><h2>
	浙江通志二百八十卷<span class="jiazhu">通行本</span>
</h2></div>
<p class="em2">
	國朝文華殿大學士兼吏部尚書兼管浙江總督嵇曾筠等監修浙江自明嘉靖中提學副使薛應旂始輯爲通志七十二卷至國朝康熙二十一年總督趙士麟廵撫王國安復因薛志增修斟酌損益義例粗備此本於雍正九年辛亥總督李衛開局編纂訖乙卯而告竣曾筠等具表上進司其事者原任侍讀學士沈翼機編修傅王露檢討陸奎勲也總爲五十四門視舊志增日一十有七所引諸書皆具列原文標列出典其近事未有記載者亦具列其案牘視他志體例特善其有見聞異詞者則附加考證於下方雖過求賅備或不無繁複叢冗然信而有徵之目差爲不愧矣
</p>
<div class="section" id="title-45"><h2>
	福建通志七十八卷<span class="jiazhu">通行本</span>
</h2></div>
<p class="em2">
	國朝閩浙總督兵部尚書郝玉麟等監修福建自宋梁克家三山志以後記輿地者不下數十家惟明黃仲昭八閩通志頗稱善本而亦不免闕畧又自明立福建布政司分建屬郡以福興泉漳爲下四府延建邵汀爲上四府國家德威遠届鯨海波恬臺灣旣入版圖而福州所屬之福寧亦升州爲府泉州所屬之永春漳州所屬之龍巖又各析置爲直隸州建置沿革多與昔異以舊志相較每與今制不合且福建三面環海港汊内通島嶼外峙一切設險列戍之要舊志亦多未詳雍正七年承詔纂輯通志因取舊志之煩蕪未當者刪汰冗文别增新事其疆域制度悉以現行者爲斷至乾隆二年書成玉麟等具表上之自星野至藝文爲類三十爲卷七十有八視舊志增多十四卷如沿海島澳諸圖舊志所不載者皆爲詳繪補入足資考鏡於體例亦頗有當焉
</p>
<div class="section" id="title-46"><h2>
	湖廣通志一百二十卷<span class="jiazhu">通行本</span>
</h2></div>
<p class="em2">
	國朝總督湖廣等處地方兵部尚書兼都察院右副都御史邁柱等監修楚中輿記見於前史者如盛弘之荆州記庾仲雍湘州記漢水記梁元帝荆南地志郭仲彦湘州記湘州副圖記陶岳零陵總記韋宙零陵錄范致明巴陵古今記吳從政襄沔記類多湮没不傳即傳者亦殘缺失次魏裳湖廣通志廖道南楚大紀陳士元楚故畧出自近代又往往闕漏冗襍不足依據是志成於雍正十一年乃邁柱及湖北廵撫德齡湖南廵撫趙宏恩奉詔纂輯以湖南湖北合爲一書與江南通志合上江下江爲一者體例相同大致据康熙甲子舊志爲本而以類附益之其目或增或併總爲三十一門又附見者十三門人物門内又别爲四子目條分縷析按籍可稽惟長沙遠隔洞庭當時開局武昌採訪未周故所載稍畧不及湖北之詳備云
</p>
<div class="section" id="title-47"><h2>
	河南通志八十卷<span class="jiazhu">通行本</span>
</h2></div>
<p class="em2">
	國朝總督河南山東軍務兵部右侍郞王士俊等監修河南之名宋代惟属洛陽一郡故宋敏求作河南志僅記西都典故而不及他州自明初設河南布政司所属八府實跨河以北封疆於古稍殊故郡邑雖各有偏記而未有統爲一書者嘉靖中始創爲之僅具崖畧徵引未能賅洽考證亦未能精確國朝順治十八年復加續修條理精備黃之雋謂康熙中嘗頒諸天下以爲式後閱六七十年未經修葺郡邑分併與新制多不相合雍正九年河東總督田文鏡承命排纂乃延編修孫灝進士顧棟高等開局蒐討文鏡殁後王士俊代爲總督乃成書表上考古證今體例頗爲整密惟書成之後陳許二州升爲府鄭州改隸開封盧氏改隸陝州南召復立縣治因刋本巳竣皆未及增改云
</p>
<div class="section" id="title-48"><h2>
	山東通志三十六卷<span class="jiazhu">通行本</span>
</h2></div>
<p class="em2">
	國朝廵撫山東都察院右副都御史岳濬等監修初明嘉靖中山東廵按御史方遠宜始属副使陸鉞等創修通志四十卷爲目五十有二附目十本朝康熙十二年廵撫張鳳儀布政使施天裔重爲修輯大抵仍舊文者十之八九新增十之一二而已此本乃雍正七年岳濬奉詔重修延檢討杜詔等開局排纂至乾隆元年始告成後任廵撫法敏表進於朝中間體例於舊志多有改革如宦績人物舊志於列國卿大夫縷載無遺此本則以經傳所有者槩從刋削而斷自漢始又田賦兵防舊志疎畧不具運道海疆則併闕如此本悉爲補輯又人物之外舊志别分隱逸孝義儒林文苑諸目往往配隸失宜此則悉從刪削又如以北蘭陵爲南蘭陵以今濟陽爲唐宋之濟陽以復舊之新泰爲兩設之新泰皆沿訛之尤甚者此本均爲辨明亦多所考證焉
</p>
<div class="section" id="title-49"><h2>
	山西通志二百三十卷<span class="jiazhu">通行本</span>
</h2></div>
<p class="em2">
	國朝廵撫山西都察院右副都御史覺羅石麟等監修山西之有通志始於明成化中督學僉事胡謐後嘉靖中副使周斯盛萬曆中按察使李維楨皆踵事排纂至本朝康熙壬戌督學道劉梅又因舊木重編凡五易稿而始成分類共三十有二所增輯甚夥而訛複者亦頗不少雍正七年石麟等奉詔纂輯乃開局會城因舊本續加增訂旁咨博訪廣其類爲四十凡遺聞故事比舊加詳其發凡起例者爲原任庶吉士儲大文大文於地理之學頗能研究所著存硯樓集訂正輿記者爲多故此志山川形勢率得其要領其特立經籍一門乃用施宿會稽志袁桷四明志之例亦有資考据云
</p>
<div class="section" id="title-50"><h2>
	陝西通志一百卷<span class="jiazhu">通行本</span>
</h2></div>
<p class="em2">
	國朝署理陝西總督吏部尚書劉於義等監修陝西舊通志爲康熙中廵撫賈漢復所修當時皆稱其簡當而閱時旣久因革損益頗不相同雍正七年勅各省大吏纂輯通志陝西督撫以其事属之糧儲道沈靑崖靑崖因據漢復舊本叅以明代馬馮二家之書斟酌增刪釐成百卷分爲三十二類雍正十二年於義等始表上之陝西省治本漢唐舊都故紀載較多如三輔黃圖長安志皆前人所稱善本而卷帙旣繁異同亦夥至其隸轄支郡若綏葭鳯興之類則又地近邊隅志乘荒畧不免沿習傳訛是編訂古證今詳畧悉當視他志之撦撏附會者較爲勝之書中間有案語以叅考同異亦均典核可取云
</p>
<div class="section" id="title-51"><h2>
	甘肅通志五十卷<span class="jiazhu">通行本</span>
</h2></div>
<p class="em2">
	國朝廵撫甘肅都察院右副都御史許容等監修甘肅所領八府三州明代皆隸於陝西布政司至本朝康熙二年始以陝西右布政司分駐鞏昌轄臨洮等府後又改爲甘肅布政司增置甘凉諸郡設廵撫以蒞之於是甘肅遂别爲一省雍正七年各直省奉勅纂修通志撫臣許容以甘肅與陝西昔合今分宜創立新稿而舊聞缺畧案牘無存其衛所新改之州縣向無志乘尤難稽考因詳悉蒐採擇其可據者依條綴集分爲三十六類乾隆元年刋刻竣工文華殿大學士仍管川陝總督查郞阿等具表上之其書雖據舊時全陝志爲藍本而考核訂正增加什幾六七與舊志頗有不同其制度之係於兩省者如總督學政題名及前代之藩臬糧驛各道俱駐西安兼治全陝不能强分則亦多與陝志互見焉
</p>
<div class="section" id="title-52"><h2>
	四川通志四十七卷<span class="jiazhu">通行本</span>
</h2></div>
<p class="em2">
	國朝總督四川兵部右侍郞兼都察院右副都御史黃廷桂等監修四川通志在明代凡四修惟藝文出楊愼手最爲雅贍而其他則未能悉中體要國朝康熙十二年總督蔡毓榮廵撫張德地又續事纂輯以兵燹之後文獻無徵亦多所脫漏是編乃雍正七年廷桂等奉勅重修凡分四十九類舊志之缺者補之畧者增之較爲詳備其中沿舊志之誤未及盡汰者如唐韋昭度征陳敬瑄無功而還宋岳雲爲忠州防禦使乃遥授之官俱不應入名宦虞允文爲四川宣撫乃總制全蜀應入統部不當僅入保寧府唐之鮮于仲通依附楊國忠䘮師南詔新舊唐書所載甚明乃反以爲忤國忠被貶載入人物此類尚不免地志附會緣飾之習然其甄綜排比較舊志則可據多矣
</p>
<div class="section" id="title-53"><h2>
	廣東通志六十四卷<span class="jiazhu">通行本</span>
</h2></div>
<p class="em2">
	國朝廵撫廣東兵部右侍郎兼都察院右副都御史郝玉麟等監修嶺南爲炎海奥區漢魏以還輿圖可考然如南方草木狀但誌物宜嶺表錄異僅徵襍事而山川阨塞或未之詳明代有戴璟郭棐謝肇淛張雲翼諸家之書大輅椎輪又不過粗具崖畧國朝康熙二十二年始輯有通志視舊本漸具條理此爲雍正七年玉麟等承命所輯採掇補苴較爲賅備開局於雍正八年六月竣事於九年五月告成視他省爲獨先故中間或沿襲舊文失之冗蔓或體例不一彼此牴牾皆未能悉加訂正然全書三十五門内新增者四葺舊者三十有一大都首尾詳明可資檢閱至外番一門爲他志所罕見然粤中市舶駢集韓愈所謂東南際天地以萬數者莫不瞻星戴斗會極朝宗裒而錄之足見聖朝聲教之遠亦通典述邊防而兼及海外諸國之例也
</p>
<div class="section" id="title-54"><h2>
	廣西通志一百二十八卷<span class="jiazhu">通行本</span>
</h2></div>
<p class="em2">
	國朝廵撫廣西都察院右副都御史金鉷等監修自桂林象郡之名著於史記厥後南荒輿志漸有成編其存於今者如唐莫休符之桂林風土記叚公路之北戶錄宋范成大之桂海虞衡志明魏濬之嶠南瑣記張鳯鳴之桂故桂勝皆叙述典雅掌故可稽惟其間郡縣沿革前代旣損益不一而本朝版圖式廓建置周詳若泗城鎭安東蘭歸順寧明諸府州皆已改土歸流凡昔所稱羈縻州者無不隸王官而登戶籍與前代半隸蠻獠者形勢迥殊未可執舊文以談新制此書成於雍正十一年亦當時奉詔所纂集其遺聞故事雖頗以諸家遺籍爲憑而於昭代良規分析具載指掌釐然尤足爲稽考之助固不比驂鸞錄等僅主模山範水已也
</p>
<div class="section" id="title-55"><h2>
	雲南通志三十卷<span class="jiazhu">通行本</span>
</h2></div>
<p class="em2">
	國朝大學士鄂爾泰等監修雲南在漢本属益州後爲南詔所據至元代始入版籍其有地志則始見於唐然傳於今者僅有樊綽之蠻書所紀皆六詔山川歷年旣久舊迹多湮證之於今相合者十無一二明史藝文志載太祖初平雲南詔儒臣考定爲志書六十一卷今巳散佚他如楊愼之滇程記滇載記諸書掇拾成編不免挂一漏萬謝肇淛所輯滇畧號爲善本然所述止於明代本朝康熙三十年始草創通志稍具規模猶多舛畧雍正七年鄂爾泰總督雲貴奉勅纂輯乃属姚州知州靖道謨因舊志增修凡爲門三十門爲一卷乾隆元年書成後任總督尹繼善等具表進之其間視舊志增併不一如圖之有說及府州縣題名皆補舊志之所無大事考使命師命諸目舊志所有而冗複失當者則刪去之又課程原附鹽法閘壩堰塘原附城池今皆别自爲門綱領粲然視原本頗有條理焉
</p>
<div class="section" id="title-56"><h2>
	貴州通志四十六卷<span class="jiazhu">通行本</span>
</h2></div>
<p class="em2">
	國朝大學士鄂爾泰等監修其書與雲南通志同時纂次司其事者亦姚州知州靖道謨繼之者則仁懷知縣杜恮也其視各省通志成書最後至乾隆六年刋刻始竣總督管廵撫事張廣泗等奉表上之貴州僻在西南苖蠻雜處明代始建都指揮司後改布政司分立郡縣與各行省並稱而自唐宋以前不過羈縻弗絶尚未能盡闢狉獉故古來紀載寥寥最爲荒畧明趙瓚始創修新志其後謝東山郭子章及本朝衛旣齊等遞事增修漸有輪廓終以文獻難徵不免缺漏惟田雯之黔書筆力頗稱奇偉而意在修飾文采於事實亦未臚具此書綜諸家著述彚成一編雖未能淹貫古今然在黔省輿記之中則詳於舊本遠矣
</p>
<div class="section" id="title-57"><h2>
	歷代帝王宅京記二十卷<span class="jiazhu">湖北廵撫採進本</span>
</h2></div>
<p class="em2">
	國朝顧炎武撰所錄皆歷代建都之制上起伏羲下訖於元仿雍錄長安志體例備載其城郭宫室都邑寺觀及建置年月事蹟前爲總論二卷後十八卷則各按時代臚載本末徵引詳賅考据亦頗精審蓋地理之學炎武素所長也此書寫本不一浙江所採進者僅總序二卷而較之此本則多唐代宗時廣德元年十月吐蕃犯京畿上幸陝州一條元順帝至元二十五年改南京路爲汴京路北京路爲武平路西京路爲大同路東京路爲遼陽路一條蓋舊無刋板輾轉傳鈔訛缺異同固所不能免爾
</p>
<p class="em2">
	右地理類都會郡縣之屬四十七部二千七百五十二卷皆文淵閣著錄
</p> 



</div></body></html>