<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百十六·子部二十六（譜錄類存目）</title></head><body><div id="text">

<p>
<strong>欽定四庫全書總目卷一百十六</strong>
</p>
<div class="section" id="title-0"><h1>
	子部二十六
</h1><hr/></div>
<div class="section" id="title-1"><h2>
	譜錄類存目
</h2></div>
<div class="section" id="title-2"><h2>
	銅劍讚一卷<span class="jiazhu">浙江范懋柱家天一閣藏本</span>
</h2></div>
<p class="em2">
	梁江淹撰淹字文通濟陽考城人官至散騎常侍左衛將軍封醴陵侯謚曰憲事蹟具梁書本傳齊永明中掘地得古銅劍淹因詮次劍事考古人鑄兵用銅後世鑄兵用鐵之原委以爲之讚雖文止一篇然宋史藝文志文獻通考皆著於錄故今亦附存其目焉
</p>
<div class="section" id="title-3"><h2>
	蠙衣生劍記一卷<span class="jiazhu">兩江總督採進本</span>
</h2></div>
<p class="em2">
	明郭子章撰子章有蠙衣生易解已著錄是編皆記劍事分上下二篇前有自序謂上篇據劍之實者紀之下卷則紀其寓言如莊子所謂天子劍諸侯劍之類是也
</p>
<div class="section" id="title-4"><h2>
	劍筴二十七卷<span class="jiazhu">内府藏本</span>
</h2></div>
<p class="em2">
	明錢希言撰希言字簡樓吳縣人是編亦載厯代劍事採摭繁蕪分類尤爲冗瑣
</p>
<div class="section" id="title-5"><h2>
	別本考古圖十卷<span class="jiazhu">内府藏本</span>
</h2></div>
<p class="em2">
	宋吕大臨撰大臨原書十六卷已著錄此本無續圖及釋文乃元大德己亥茶陵陳翼子所重刋附以諸家之考證已非吕氏之舊且亦自多謬誤如河南張氏戠敦條下云愚案前惟蓋存又云形制與伯百父敦相似而無耳圖像亦非蓋形必是謬誤今考所云惟蓋存者乃中言父旅敦正作蓋形此條原文但有形制與伯百父敦略相似字無惟蓋存字翼子所云殊爲舛誤明萬曆中遂州鄭樸重刋之新都楊明時繪圖及摹篆而題其首日元黙齋羅更翁考訂今考卷前陳才子序稱吾弟翼甫廣吕公好古素志屬羅兄更翁臨本且更翁刻以傳世併采諸老辨證附左方則似繪圖刋板並考證皆出更翁至翼子序則云命友臨本刋訛刻傳且採諸君子辨證附其下或嗤予刓精芻狗之器云云則似臨圖及篆者爲更翁増考證者實翼子兩序皆語意蹇澁其出誰手竟不可明今旣未見茶陵刋板作何題署姑闕疑焉可矣
</p>
<div class="section" id="title-6"><h2>
	紹興内府古器評二卷<span class="jiazhu">内府藏本</span>
</h2></div>
<p class="em2">
	舊本題宋張掄撰掄字材甫履貫未詳周密武林舊事載乾道三年三月高宗幸聚景園知閣張掄進柳梢靑詞蒙宣賜淳熙六年二月再幸聚景園掄進壺中天慢詞賜金盃盤法錦是年九月孝宗幸絳華宫掄進臨江仙詞則亦能文之士又王應麟玉海曰張掄爲易卦補遺其說曰易以初上二爻爲定體以中四爻爲變繫辭謂之中爻先儒謂之互體所謂雜物撰德辨是與非八卦互成剛柔相易之道非此無見焉則掄亦留心於經術又張端義貴耳集曰孝宗朝幸臣雖多其讀書作文不减儒生應制燕閒未可輕視當倉卒翰墨之奉豈容宿撰其人有曾覿龍大淵張掄徐本中王忭劉弼當時士大夫少有不游曾龍張徐之門者則掄亦狎客之流然宋史侫倖傳僅有曾覿龍大淵王忭不列掄等則但以詞章邀寵未亂政也是書宋以來諸家書日皆不著錄據書末毛晉跋稱晉得於范景文景文得於于奕正至奕正從何得之則莫明所自上卷凡九十八事下卷凡九十七事皆漢以前物漢以後者惟梁中大同博山鑪一器其中如上卷之周文王鼎商若癸鼎父辛鼎商持刀祖乙卣周召父彝商父辛尊商父癸尊商父庚觚商持刀父已鼎周淮父卣周虎斚周季父鼎周南宫中鼎商癸鼎商瞿鼎商貫耳弓壺商亞虎父丁鼎商祖戊尊商兄癸卣周已酉方彝周觚稜壺周女鼎商子孫父辛彝周叔液鼎商父已鼎周宰辟父敦周刺公敦周孟皇父彝下卷如商冀父辛卣周舉已尊商父丁尊周仲丁壺商父巳尊商象形饕餮鼎商龍鳳方尊周犧尊商伯伸鼎商虁龍饕餮鼎周節鼎周中鼎周婦氏鼎商提梁田鳯卣漢麟瓶周虬紐鐘周樂司徒卣漢獸耳圓壺漢提梁小匾壺商祖丙爵商子孫巳爵周仲偁父鼎皆即博古圖之文割剝點竄詞義往往不通其他諸器亦皆博古圖所載惟上卷商虎乳彝周言鼎周尹鼎周獸足鼎下卷商祖癸鼎周乙父鼎周公命鼎周方鼎商立戈父辛鼎商父辛鼎爲博古圖所不收而已考館閣續錄所載南渡後古器儲藏祕省者凡四百十八事淳熙以後續降付四十事別有不知名者二十三事嘉定以後續降付八十三事與此書所錄數旣不符而此書所載商冀父辛卣父辛鼎周南宫中鼎周䜌女鼎皆嘉定十八年十一月所續降付何以先著錄於紹興中其爲明代妄人剽博古圖而僞作更無疑義毛晉刻入津逮祕書蓋未詳考其文也
</p>
<div class="section" id="title-7"><h2>
	焦山古鼎考一卷<span class="jiazhu">兩江總督採進本</span>
</h2></div>
<p class="em2">
	題云王士祿圖釋林佶増益實則張潮所輯也潮字山來徽州人焦山古鼎久已不存世僅傳其銘識士祿所據者程邃之本佶所據者徐𤊹之本二本互有得失潮則又就寺中重刻石本爲之益失眞矣
</p>
<div class="section" id="title-8"><h2>
	古奇器錄一卷<span class="jiazhu">内府藏本</span>
</h2></div>
<p class="em2">
	明陸深撰深有南巡日錄已著錄是書雜錄古人奇器名目各標出處末附以江東藏書目錄經第一理學第二史第三古書第四諸子第五文集第六詩集第七類書第八雜史第九地志第十韻書第十一小學醫學第十二雜流第十三又特爲制書一類其義例與厯代書目頗有不同蓋深以意爲之非古法也
</p>
<div class="section" id="title-9"><h2>
	古器具名二卷附古器總說一卷<span class="jiazhu">浙江巡撫採進本</span>
</h2></div>
<p class="em2">
	明胡文焕編文焕有文會堂琴譜已著錄是書於每一古器各繪一圖先以博古圖考古圖次以欣賞編欣賞編者即抄襲說郛内之古玉圖也古玉圖元人朱德潤編有德潤自序刻說郛者旣失其序而沈潤卿欣賞編又没所自來文焕此書遂直以爲据欣賞編訛以傳訛其無所考証可見兄博古考古二圖所載甚備乃每器僅擇其一亦不知其何取末附總說一卷則全襲博古圖之文益爲弇鄙博古圖成於宣和禁絶史學之日引据原踈文焕不能考定乃剽竊割裂又從而汨亂之其鉤摹古篆亦不解古人筆法尤訛謬百出不知而作其此書之謂歟
</p>
<div class="section" id="title-10"><h2>
	分宜淸玩譜一卷<span class="jiazhu">浙江汪啟淑家藏本</span>
</h2></div>
<p class="em2">
	不著撰人名氏取嚴嵩家藏弆書畫器玩之目彚爲一册皆摘其尤珍異者錄之尚非其全籍也
</p>
<div class="section" id="title-11"><h2>
	古玉圖譜一百卷<span class="jiazhu">内府藏本</span>
</h2></div>
<p class="em2">
	舊本題宋龍大淵等奉勅撰宋史藝文志不載他家著錄者皆未之及尤袤遂初堂書目有譜錄一門自博古考古圖外尚有李伯時古器圖晏氏辨古圖八寳記玉璽譜諸目亦無是書之名朱澤民古玉圖作於元時亦不言曾見是書莫審其所自來今即其前列修書諸臣職銜以史傳考證舛互之處不可枚舉案宋制凡修書處有提舉監修詳定編修諸職名從無總裁副總裁之稱其可疑一也宋制翰林學士承旨以學士久次者爲之宋史侫倖傳載龍大淵紹興中爲建王内知客孝宗受襌自左武大夫除樞密副都承旨知閤門事出爲江東總管是大淵官本武階不應爲是職又提舉嵩山崇福官下加一使字宋制亦無此名且傳稱大淵於乾道四年死此書作於淳熙三年在大淵死後九年何得尚領修纂之事其可疑二也又字文粹中列銜稱翰林直學士考南宋館閣錄及翰院題名記自乾道至淳熙僅有王淮崔敦詩胡元質周必大程叔達諸人無粹中之名其可疑三也又宋史侫倖傳載曾覿字純甫汴人紹興中爲建王内知客孝宗以潛邸舊人除權知閤門事淳熙元年除開府儀同三司六年加少保醴泉觀使今是書旣作於淳熙三年而於覿之列銜僅稱檢校工部侍郎轉無儀同三司之稱且考宋志檢校官一十九但有檢校尚書從無檢校侍郎者殊爲不合其可疑四也武林舊事稱張掄爲知閤蓋知閤門事之省文亦武臣之職而是書乃作提舉徽猷閣按徽猷閣爲哲宗御書閣據宋志祗設有學士待制直閣並無提舉一官若提舉秘閣則當用宰執又非掄所應爲顯爲不考宋志因知閤而附會之其可疑五也宋志皇城司但有幹當官無提舉之名此作提舉皇城司事張靑與志不合其可疑六也又士祿列銜稱帶御器械忠州防禦使直寳文閣葉盛列銜稱帶御器械汝州團練使直敷文閣案帶御器械防禦圑練皆環衞武臣所授階官而直閣爲文臣貼職南宋一代從未有以加武職者其可疑七也北宋有太常禮儀院元豐定官制巳歸併太常寺南渡無禮儀院之名而此又有太常禮儀院使錢萬選其可疑八也書畫譜引陳善杭州志載劉松年於寧宗朝進耕織圖稱旨賜金帶此書作於淳熙初距寧宗即位尚二十年而已云賜金帶其可疑九也圖繪寳鑑稱李唐官成忠郎畫院待詔而此乃作儒林郎旣不相合且唐在徽宗朝已入畫院建炎中以邵宏淵薦授待詔圖繪寳鑑稱其時已年近八十淳熙距建炎五十年不應其人尚存其可疑十也畫史會要稱馬遠爲光寧朝待詔陳善杭州志稱夏圭爲寧宗朝待詔今淳熙初已有其名時代不符其可疑十一也宋志樞密院無都事工部無司務文思院祗有提轄監管監門諸職無掌院之名種種乖錯不合其可疑十二也此必後人假托宋時官本又僞造銜名以證之而不加考據妄爲捃摭遂致舛錯乖互不能自掩其蹟其亦不善作僞者矣
</p>
<div class="section" id="title-12"><h2>
	泉志十五卷<span class="jiazhu">湖北巡撫採進本</span>
</h2></div>
<p class="em2">
	宋洪遵撰遵有翰苑羣書巳著録是書彚輯厯代錢圖分爲九品自皇王偏霸以及荒外之國凡有文字可紀形象可繪者莫不畢載頗爲詳博然厯代之錢不能盡傳於後代遵自序稱嘗得古泉百有餘品是遵所目騐宜爲之圖他如周太公泉形圜函方猶有漢食貨志可據若虞夏商泉何由識而圖之且漢志云太公爲圜函方形則前無是形可知遵乃使虞夏商盡作周泉形不亦謬耶至道書天帝用泉語本俚妄遵亦以意而繪形則其誕彌甚矣是又務求詳博之過也
</p>
<div class="section" id="title-13"><h2>
	百寳總珍集十卷<span class="jiazhu">兩淮鹽政採進本</span>
</h2></div>
<p class="em2">
	不著撰人名氏考其書中所記乃南宋臨安市賈所編也所載金珠玉石以及器用等類具詳出産價值及眞僞形狀每種前載七言絶句一首取便記誦詞皆猥鄙首載玉璽一條非可估易之物尤爲不倫
</p>
<div class="section" id="title-14"><h2>
	燕几圖一卷<span class="jiazhu">兩江總督採進本</span>
</h2></div>
<p class="em2">
	舊本題宋黃伯思撰考伯思卒於徽宗初年此本前有自序乃題紹熙甲寅十二月丙午則南宋光宗之五年如謂爲紹聖之訛則紹聖四年起甲戌盡丁丑實無甲寅前乎此者甲寅爲神宗熙寧七年後乎此者甲寅爲高宗紹興二十四年亦皆不相及又伯思字長睿而序末題雲林居士黃長睿伯思序以字爲名以名爲字尤舛誤顛倒殆後人所依托也其法初以几長七尺者二長五尺二寸五分者二長三尺五寸者二皆廣一尺七寸五分高二尺八寸縱橫錯綜而列之爲二十體變爲四十名謂之骰子卓取其六數也後増一几易名七星衍爲二十五體變爲六十八名各標目而系以說蓋閒適者遊戲之具陶宗儀已收之說郛中此後人錄出別行之本也
</p>
<div class="section" id="title-15"><h2>
	槎居譜一卷<span class="jiazhu">兩淮鹽政採進本</span>
</h2></div>
<p class="em2">
	明黃鶴撰鶴字修翎宜興人嘉靖己未進士所居宅名槎居有仰陶亭空中閣諸勝皆自出意匠爲之此譜乃敘其宫室器服傋造之製而各系以銘語意纎仄體近俳諧其一點園銘尢爲鄙俚
</p>
<div class="section" id="title-16"><h2>
	蝶几譜一卷<span class="jiazhu">江西巡撫採進本</span>
</h2></div>
<p class="em2">
	明嚴澂撰澂有松絃館琴譜已著錄是編因燕几圖而變通之燕几以方几長短相叅此則以句股之形作三角相錯形如蝶翅故曰蝶几其式有三其制有六其數十有三其變化之式凡一百有餘較燕几圖頗巧云
</p>
<div class="section" id="title-17"><h2>
	文苑四先生集四卷<span class="jiazhu">浙江巡撫採進本</span>
</h2></div>
<p class="em2">
	明鍾嶽秀撰嶽秀字泰華自署曰江左人其邑里則未詳也是編仿蘇易簡文房四譜而稍廣之所采自唐韓愈毛頴傳以下凡爲筆墨紙硯而作者分體編輯其事迹則隨文附見而嶽秀所自作者亦載焉體例纖小採摭尤爲蕪襍遠不及蘇氏書也
</p>
<div class="section" id="title-18"><h2>
	歙硯志三卷<span class="jiazhu">兩淮鹽政採進本</span>
</h2></div>
<p class="em2">
	明江貞撰貞字吉夫婺源人官紹興府教授其書以饒州守葉良貴與其弟東昌守良器所撰硯志及貞族祖遜硯譜叅合成編大約皆以宋治平歙硯譜洪适硯說爲藍本而稍増益之
</p>
<div class="section" id="title-19"><h2>
	程氏墨苑十二卷<span class="jiazhu">浙江巡撫採進本</span>
</h2></div>
<p class="em2">
	明程君房撰君房歙縣人是編以所製諸墨摹畫成圖分爲六類曰元工曰輿地曰人官曰物華曰儒箴曰緇黃每類各分上下二卷雕鏤題識頗爲精巧與方于魯墨譜鬭新角異實兩不相下考沈德符飛鳬語畧載方程兩人以名相軋爲深讐程墨嘗介内廷進之神宗方于魯恨之程以不食死實方之力眞墨妖亦墨兵也姜紹書韻石齋筆談則云方程以治墨互相角勝方彚墨譜倩名手爲圖刻畫研精細入毫髮程作墨苑以矯之蓋于魯微時曾受造墨法於君房仍假館授餐程有妾頗美麗其妻妬而出之正方所慕令媒者輾轉謀娶程訟之有司遂成隙未幾程坐殺人繫獄疑方陰嗾之故墨苑内繪中山狼以詆方焉二書所載雖情事稍殊而其爲搆釁則一夫以松煤小技而互相傾陷若此方之傾險固不足道程必百計以圖報是何所見之未廣乎
</p>
<div class="section" id="title-20"><h2>
	方氏墨譜六卷<span class="jiazhu">浙江汪啟淑家藏本</span>
</h2></div>
<p class="em2">
	明方于魯撰于魯初名大激後以字行改字建元歙縣人初亦頗學爲詩汪道昆與之聯姻招入豐干社奬飾甚至後得程君房墨法乃改而製墨與君房相軋彎弓射羿世兩譏焉此編乃所作墨譜首列同時諸人投贈之作下分國寳國華博古博物法寳鴻寳六類上自符璽圭璧下至雜佩凡三百八十五式摹繒精細各系題贊亦備列眞草隸篆之文頗爲工巧然其意主於炫耀以求名故所繪僅墨之形製與程氏爭勝於刻鏤間耳於墨法未嘗一講也
</p>
<div class="section" id="title-21"><h2>
	雪堂墨品一卷<span class="jiazhu">内府藏本</span>
</h2></div>
<p class="em2">
	國朝張仁熙撰仁熙字長人號藕灣廣濟人是編乃宋犖爲黃州通判時仁熙品其所藏之墨以漫堂墨品所紀年月推之蓋作於康熙辛亥自方正牛舌墨以下凡三十六種意以配蘇軾雪堂試墨三十六丸也
</p>
<div class="section" id="title-22"><h2>
	漫堂墨品一卷<span class="jiazhu">内府藏本</span>
</h2></div>
<p class="em2">
	國朝宋犖撰犖有滄浪小志已著錄犖所藏墨張仁熙旣爲品次越十四年爲康熙甲子又積得三十四丸各列形狀欵識與前品體例畧同
</p>
<div class="section" id="title-23"><h2>
	曹氏墨林二卷<span class="jiazhu">通行本</span>
</h2></div>
<p class="em2">
	國朝曹素功編素功字聖臣歙縣人歲貢生工於製墨所製紫玉光天琛蒼龍珠天瑞豹囊叢賞靑麟髓千秋光筆花岱雲寥天一薇露浣香玉五珏文露紫英潄金大國香蘭烟諸品僅十八種不似方程諸家以誇多鬬巧爲事而大抵適於實用故士大夫頗重之是編即一時投贈詩文素功裒輯成帙者也
</p>
<div class="section" id="title-24"><h2>
	冠譜一卷<span class="jiazhu">兩淮鹽政採進本</span>
</h2></div>
<p class="em2">
	明顧孟容撰孟容錢塘人是書統載厯代冠製如孔子製司冦冠杏璮冠燕居冠顔閔冉仲製德行冠曾子製進禮冠子思製思美冠孟子製緇布冠均不見傳記殊爲杜撰又毎冠必繪之爲圖若親見其形製者虛誕尤甚卷首有永樂甲辰刑部員外郞尤芳序謂孟容多藝能凡所製冠必遵古製亦不考之甚矣
</p>
<div class="section" id="title-25"><h2>
	冠圖一卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏前後亦無序跋以其書考之即顧孟容之冠譜作僞者别立新名而故隱作者之姓字耳
</p>
<div class="section" id="title-26"><h2>
	汝水巾譜一卷<span class="jiazhu">浙江巡撫採進本</span>
</h2></div>
<p class="em2">
	明朱術𡋕撰術𡋕字均焉自號汝水居士遼簡王植七世孫由輔國中尉换授鎭江府通判遷戶部主事此書載古今巾式凡三十二圖自華陽巾以下十三種或採古書或徴畫籍而倣爲之然敘次多舛畧如折上巾葛巾幅巾其尺幅形製皆可考見乃畧而不敘又明制本有軟巾諸色及俗尚之凌雲等巾亦俱失於登載至具葉巾以下十九種則無所証據皆術𡋕以意創爲之耳
</p>
<div class="section" id="title-27"><h2>
	香國三卷<span class="jiazhu">安徽巡撫採進本</span>
</h2></div>
<p class="em2">
	明毛晉撰晉有毛詩陸疏廣要已著錄是編雜錄香事或註所出或不註所出皆陳因習見之詞亦多龎雜割裂如狄香一條云洒掃淸枕席鞮芬以狄香鞮履也狄香外國之香也註曰見張衡同聲歌案洒掃二句實同聲歌之語鞮履也以下乃後人解釋之文豈得曰見同聲歌乎全書大抵似此不足據也
</p>
<div class="section" id="title-28"><h2>
	素園石譜四卷<span class="jiazhu">浙江汪啟淑家藏本</span>
</h2></div>
<p class="em2">
	明林有麟撰有麟有靑蓮舫琴雅已著錄是編乃有麟於所居素園闢元池館以聚奇石因采宣和以後石之見於往籍者凡百種具繪爲圖綴以前人題詠始蜀中永寧石終於松江普照寺達摩石大抵以意摹寫未必一一肖其眞也
</p>
<div class="section" id="title-29"><h2>
	石品二卷<span class="jiazhu">兩淮鹽政採進本</span>
</h2></div>
<p class="em2">
	明郁濬撰濬字開之松江人是書成於萬曆丁巳襍錄吉來石名頗無倫次又多剽取類書襍說至屠隆陳繼儒之語亦據爲典故則大畧可睹矣
</p>
<div class="section" id="title-30"><h2>
	怪石贊一卷<span class="jiazhu">内府藏本</span>
</h2></div>
<p class="em2">
	國朝宋犖撰昔蘇軾作怪石供而齊安之石遂名天下犖官黃州通判時得其佳者十有六各爲製名一曰宜春勝一曰達摩影一曰紫鴛覆卵一曰寒潭秋藻一曰紅蜀錦一曰朱霞籠月一曰鬼而石一曰玉貝葉一曰三台象一曰雙白眼一曰紅蝦蟆一曰鸜鵒眼一曰玉蟾蜍一曰楊妃瘢一曰賽猫睛一曰冰天月各紀其狀而係以贊成於康熙四年
</p>
<div class="section" id="title-31"><h2>
	觀石後錄一卷<span class="jiazhu">浙江巡撫採進本</span>
</h2></div>
<p class="em2">
	國朝毛奇齡撰奇齡有仲氏易已著錄是編皆記其客福建時所得壽山諸石一一詳其形色凡四十有九自序謂嘗見友人高兆作觀石一錄流傳人間故此日後錄其記壽山之石明謝在杭始言之然未之見後山僧偶磨爲印亦不甚著名國朝陳自浴乃賫糧開斵大著於世其事在康熙戊申考古人印惟銅玉最夥顧氏印藪或間註綠寳石印亦不知其爲何寳石其以燈光凍石作印則始於文彭不待康熙七年陳自浴始採而鬻之奇齡苐據所見言之耳
</p>
<div class="section" id="title-32"><h2>
	漢甘泉宫瓦記一卷<span class="jiazhu">福建巡撫採進本</span>
</h2></div>
<p class="em2">
	國朝林佶撰佶字吉人侯官人康熙己卯舉人直武英殿壬辰特賜進士授内閣中書此瓦乃佶之兄侗得於陜西石門山中琢以爲研今其後人猶藏之瓦背一印外圓而中以格斗界之字隨格斗作三角形其文曰長生未央世亦多有拓本王士禎詩注及此卷末張潮跋均以爲長生甘泉四字誤也
</p>
<p class="em2">
	右譜錄類器物之屬三十一部二百十九卷皆附存目
</p>
<div class="section" id="title-33"><h2>
	茶寮記一卷<span class="jiazhu">内府藏本</span>
</h2></div>
<p class="em2">
	明陸樹聲撰樹聲有平泉題跋已著錄樹聲初入翰林與嚴嵩不合罷歸後張居正柄國欲招致之亦不肯就此編即其家居之時與終南山僧明亮同試天池茶而作分人品品泉烹點嘗茶茶候茶侣茶勲七則均寥寥數言姑以寄意而已不足以資考核也
</p>
<div class="section" id="title-34"><h2>
	茶約一卷<span class="jiazhu">兩淮鹽政採進本</span>
</h2></div>
<p class="em2">
	明何彬然撰彬然字文長一字寧野蘄州人是書成於萬曆己未畧倣陸羽茶經之例分種法審候採擷就製收貯擇水候湯器具釃飮九則後又附茶九難一則
</p>
<div class="section" id="title-35"><h2>
	別本茶經三卷<span class="jiazhu">浙江鮑士恭家藏本</span>
</h2></div>
<p class="em2">
	舊本題曰玉茗堂主人閱玉茗堂主人湯顯祖之別號也顯祖有五侯鯖字海已著錄是編取陸羽之書合爲一卷後附水辨外集各一卷然編次無法踈舛頗多如皇甫冉送陸鴻漸山人採茶詩訛爲皇甫曾歐陽修大明水浮槎山水二記列東坡志林之後雀舌下材一條出沈括夢溪筆談題下失註書名連於唐張又新煎茶水記之後遂似又新之作皮日休茶中雜詠序刪詩存序以冠篇首改名茶經序陸羽傳刪去唐書舊贊別加童史氏承敘贊語冗雜顚倒毫無體例顯祖似不至此殆坊賈托名歟
</p>
<div class="section" id="title-36"><h2>
	茶董二卷<span class="jiazhu">浙江汪啟淑家藏本</span>
</h2></div>
<p class="em2">
	明夏樹芳撰樹芳字茂卿江陰人是編雜錄南北朝至宋金茶事曰茶董者取董狐史筆之意也其書不及採造煎試之法但摭詩句故實然踈漏特甚舛誤亦多
</p>
<div class="section" id="title-37"><h2>
	茗笈二卷<span class="jiazhu">安徽巡撫採進本</span>
</h2></div>
<p class="em2">
	明屠本畯撰本畯有閩中海錯䟽已著錄是編錄論茗事上卷分溯源得地乘時揆制藏茗品泉候火定湯八章下卷分點瀹辨器申忌防濫戒淆相宜衡鑒元賞八章每章多引諸書論茶之語而前引以贊後系以評又取陸羽茶經分冠各篇頂格書之其他諸書皆亞一格書之然割裂餖飣已非茶經之全文點瀹二章併無茶經可引則竟闕之核其體例似䟽解茶經又不似䟽解茶經似増刪茶經又不似増刪茶經紛紜錯亂殊不解其何意也
</p>
<div class="section" id="title-38"><h2>
	茗史二卷<span class="jiazhu">江蘇巡撫採進本</span>
</h2></div>
<p class="em2">
	明萬邦寧撰邦寧奉節人天啟壬戌進士是書不載焙造煎試諸法惟雜採古今茗事多從類書撮錄而成未爲博奥
</p>
<div class="section" id="title-39"><h2>
	茶䟽一卷<span class="jiazhu">内府藏本</span>
</h2></div>
<p class="em2">
	明許次紓撰次紓字然明錢塘人是書凡三十九則論採摘收貯烹點之法頗詳中間擇水一條誤以金山頂上井爲中泠泉考証殊爲踈舛
</p>
<div class="section" id="title-40"><h2>
	茶史二卷<span class="jiazhu">浙江注啟淑家藏本</span>
</h2></div>
<p class="em2">
	國朝劉源長撰源長字介祉淮安人是編上卷記茶品下卷記飮茶共分子目三十冗碎殊甚卷端題名自稱曰八十翁蓋暮年頤養姑以寄意而已不足以言著書也
</p>
<div class="section" id="title-41"><h2>
	水品二卷<span class="jiazhu">浙江巡撫採進本</span>
</h2></div>
<p class="em2">
	明徐獻忠撰獻忠有吳興掌故集已著錄是編皆品煎茶之水上卷爲總論一曰源二曰淸三曰流四曰甘五曰寒六曰品七曰雜說下卷詳記諸水自上池水至金山寒穴泉目錄列三十四名而書中多噴霧崖瀑萬縣西山包泉雲陽縣天師泉潼川鹽亭縣飛龍泉遂寧縣靈泉五名蓋目錄偶脫又麻姑山神功泉目錄在鐵篩泉後而書則居前亦誤倒也其上卷第六篇中駁陸羽所品虎邱石水及二瀑水吳淞江水張又新所品淮水第七篇中駁羽煮水初沸調以鹽味之說亦自有見然時有自相矛盾者如上卷論瀑水不可飮下卷乃列噴霧崖瀑引張商英之說以爲偏宜煮茗下卷濟南諸泉條中論珍珠泉涌出珠泡爲山氣太盛不可飮天台桐栢宫水條又謂涌起如珠甘冽入品恐亦一時興到之言不必盡爲典要也舊本題曰水品全帙立名殊不可解考田崇衡蔣灼二跋皆稱水品無全帙字疑書僅一冊藏弆家插架題籖於水品下寫全帙字傳寫者誤連爲書名也今從舊本仍題曰水品焉
</p>
<div class="section" id="title-42"><h2>
	煮泉小品一卷<span class="jiazhu">内府藏本</span>
</h2></div>
<p class="em2">
	明田藝衡撰藝衡有大明同文集已著錄是書凡分十類一源泉二石流三淸寒四甘香五宜茶六靈水七異泉八江水九井水十緒談大抵原本舊文未能標異於水品茶經之外
</p>
<div class="section" id="title-43"><h2>
	湯品<span class="jiazhu">無卷數　副都御史黃登賢家藏本</span>
</h2></div>
<p class="em2">
	不著撰人名氏分十六品首爲煎法以老嫩言者凡三品次爲注法以緩急言者凡三品次以器標者凡五品次以薪論者凡五品大抵餖飣成書不足以資觀覽
</p>
<div class="section" id="title-44"><h2>
	酒譜一卷<span class="jiazhu">内府藏本</span>
</h2></div>
<p class="em2">
	舊本題臨安徐炬撰不著時代所載賜酺條中有洪武南市十四樓及顧佐奏禁挾妓事是明人也其序自云采唐汝陽王璡等十三家書而成然引據每多訛舛如以梁劉孝標松子玉漿衛卿雲液二句爲送酒與蘓軾之啟以魏武帝何以解憂惟有杜康二句爲出焦贑易林以月泉吟社村歌聒耳烏鹽角村酒柔情玉練槌二句與李白遥看漢水鴨頭綠正似葡萄初潑醅二句皆爲杜甫詩以水經注劉白墮之事爲出五斗先生傳以前定錄松醦春之名爲東坡詩如斯之類幾於條條有之其爲攟拾之學可知矣
</p>
<div class="section" id="title-45"><h2>
	酒史六卷<span class="jiazhu">内府藏本</span>
</h2></div>
<p class="em2">
	明馮時化撰前有隆慶庚申趙惟卿序稱時化字應龍別號與川晚自號無懷山人而不著其里籍其書分酒系酒品酒獻酒述酒餘酒考皆酒之詩文與故實然舛陋殊甚其酒考中一條云羽觴見王右軍其蘭亭序云羽觴隨波則其他可知矣卷末載吳淑事類賦中酒賦一篇以補其遺題曰燕山居士亦不知其爲何許人也又浙江鮑士恭家别本其文並同而改題曰徐渭撰案書中所載有袁宏道觴政酒評渭集雖宏道所編然宏道實不及見渭渭何由收宏道作乎其爲坊賈僞題明矣
</p>
<div class="section" id="title-46"><h2>
	觴政一卷<span class="jiazhu">内府藏本</span>
</h2></div>
<p class="em2">
	明袁宏道撰宏道字無學公安人萬曆壬辰進士官至吏部稽勲司郎中事迹具明史文苑傳是書紀觴政凡十六則前有宏道引語謂採古科之簡正者附以新條爲醉鄉甲令朱國禎湧幢小品曰袁中郎不善飮而好談飮著有觴政一篇即此書也
</p>
<div class="section" id="title-47"><h2>
	酒槪四卷<span class="jiazhu">浙江巡撫採進本</span>
</h2></div>
<p class="em2">
	明沈沈撰自題曰震旦醚民囦囦父前有自序一首則稱曰褐之父囦囦沈沈名號詭譎不知何許人每卷所署校正姓氏皆稱海陵則刻於泰州者也其書仿陸羽茶經之體以類酒事一卷三目曰酒名器二卷七目曰釋法造出稱量飮三卷六目曰評僻寄緣事異四卷六目曰功德戒亂令文襍引諸書體例叢碎至以孔子爲酒聖阮籍陶潛王績邵雍爲四配尤妄誕矣
</p>
<div class="section" id="title-48"><h2>
	酒部彚考十八卷<span class="jiazhu">江蘇巡撫採進本</span>
</h2></div>
<p class="em2">
	不著撰人名氏卷三末載國朝康熙三十年禁止直隸所屬地方以蒸酒糜米糓上諭一條當爲近人所著矣所錄自經史以及稗乘詩詞凡涉於酒者徵採頗富分爲彚考六卷總論一卷紀事五卷雜錄外編各一卷藝文四卷然編次錯雜殊乏體裁毎卷之首空前二行而以酒部彚考爲子目意其欲輯類書而未成此其一門之賸稿也
</p>
<div class="section" id="title-49"><h2>
	疏食譜一卷<span class="jiazhu">内府藏本</span>
</h2></div>
<p class="em2">
	明汪士賢山居雜志載此書題曰淸漳陳達叟撰不著時代千頃堂書目亦作達叟題曰宋人考左圭百川學海載有此書則宋人無疑然百川學海所刻其序自稱本心翁而書前標題乃作門人淸漳友善書堂陳達叟編則達叟乃編其師之書非所自撰也所載食品二十種各繫以贊皆粗糲草具故曰疏食千頃堂書目加草作蔬失其旨矣
</p>
<div class="section" id="title-50"><h2>
	飮膳正要三卷<span class="jiazhu">浙江范懋柱家天一閣藏本</span>
</h2></div>
<p class="em2">
	元和斯輝撰<span class="jiazhu">和斯輝原作忽思慧今改正</span>和斯輝官飮膳太醫其始末未詳是編前有天曆三年進書奏稱世祖設掌飮膳太醫四人於本草内選無毒無相反可久食補益藥味與飮食相宜調和五味及以毎日所造珍品御膳所職何人所用何物標注於厯以騐後效和斯輝自延祐間選充是職因以進用奇珍異饌湯膏煎造及諸家本草名醫方術並日所必用穀肉果菜取其性味補益者集成一書虞集奉勑爲之序所言皆當時之制其中如鄒店井水之類頗足以資考證惟神仙服食一門詞多荒誕耳
</p>
<div class="section" id="title-51"><h2>
	易牙遺意二卷<span class="jiazhu">副都御史黃登賢家藏本</span>
</h2></div>
<p class="em2">
	舊本題元韓奕撰奕字公望平江人生於元文宗時入明遁迹不仕終於布衣是編仿古食經之遺上卷爲醖造脯鮓蔬菜三類下卷爲籠造爐造糕餅湯餅齋食果實諸湯諸藥八類周履靖校刋稱爲當時豪家所珍考奕與王賔王履齊名明初稱吳中三高士未必營心刀俎若此或好事者僞撰託各於奕耶周氏夷門廣牘胡氏格致叢書曹氏學海類編所載古書十有九僞大抵不足據也
</p>
<div class="section" id="title-52"><h2>
	飮食須知八卷<span class="jiazhu">編修程晉芳家藏本</span>
</h2></div>
<p class="em2">
	元賈銘撰銘海寧人自號華出老人元時嘗官萬戶入明已百嵗太祖召見問其平日頣養之法對云要在愼飮食因以此書進覽賜讌禮部而囘至百有六嵗乃卒書中所載自水火以及蔬果諸物各疏其反忌皆從諸家本草中摘敘成書自序謂物性有相反相忌本草疏注各物皆損益相半令人莫可適從兹專選其反忌彚成一編然别無出於本草之外者不足取也
</p>
<div class="section" id="title-53"><h2>
	饌史一卷<span class="jiazhu">兩淮鹽政採進本</span>
</h2></div>
<p class="em2">
	不著撰人名氏舊本題曰元人亦臆度之也其書雜記飮食故事所採如酉陽雜爼東京夢華錄武林舊事之類大抵習見又以饌史爲名而波及食量巳爲支蔓乃併劉邕嗜痂權長孺嗜爪甲鮮于叔明嗜臭蟲事亦併闌入皆與饌無涉益乖體例矣
</p>
<div class="section" id="title-54"><h2>
	天厨聚珍妙饌集一卷<span class="jiazhu">永樂大典本</span>
</h2></div>
<p class="em2">
	不著撰人名氏所言皆製造飮食法度料例分類編次有汝陽史維泉序曰東原鬻書李順之購得善本目之曰天厨聚珍妙饌集將鋟梓以廣其傳蓋舊有其書而李順之刻之爲題此名當時已不知誰所作矣
</p>
<div class="section" id="title-55"><h2>
	居常飮饌錄一卷<span class="jiazhu">編修程晉芳家藏本</span>
</h2></div>
<p class="em2">
	國朝曹寅撰寅字子淸號楝亭鑲藍旗漢軍康熙中巡視兩淮鹽政加通政使銜是編以前代所傳飲膳之法彚成一編一曰宋王灼糖霜譜二三曰宋東谿遯叟粥品及粉麵品四曰元倪瓚泉史五曰元海濵逸叟製脯鮓法六曰明王叔承釀錄七曰明釋智舷茗箋八九曰明灌畦老叟蔬香譜及製蔬品法中間糖霜譜寅巳别刻入所輯棟亭十種其他亦頗散見於說郛諸書云
</p>
<p class="em2">
	右譜錄類食譜之屬二十三部六十卷<span class="jiazhu">内一部無卷數</span>皆附存目
</p>
<div class="section" id="title-56"><h2>
	唐昌玉蘂辨証一卷<span class="jiazhu">内府藏本</span>
</h2></div>
<p class="em2">
	宋周必大撰必大有玉堂雜記已著録唐昌觀玉蘂花傳自唐時宋祁疑爲瓊花黃庭堅以爲瑒花必大以爲皆非是故記所目騐者辨証之原載平園集中此本乃毛晉摘出刻入津逮秘書者也
</p>
<div class="section" id="title-57"><h2>
	瓊花譜一卷<span class="jiazhu">兩淮鹽政採進本</span>
</h2></div>
<p class="em2">
	明楊端撰端字惟正鄞縣人成化間寓居揚州是集採摭前人瓊花篇什彚爲一編以備故實首冠杜斿瓊花記故或題曰杜斿瓊花譜考斿宋人字叔高端平初以布衣召入館閣校讐此本載及元明非斿作也又錢曾讀書敏求記載瓊花考一卷成化丁未楊端木輯與此本序文年月合當即一人一書錢曾衍一木字耳范欽天一閣所藏别有揚州瓊花集以雜文爲一卷詩爲一卷詞爲一卷蓋即因此本而分析其卷帙亦題曰楊端則木字爲誤增審矣
</p>
<div class="section" id="title-58"><h2>
	天彭牡丹譜一卷<span class="jiazhu">内府藏本</span>
</h2></div>
<p class="em2">
	宋陸游撰游有入蜀記已著錄是編記蜀天彭花事之盛已載渭南文集第四十二卷此其別行之本也
</p>
<div class="section" id="title-59"><h2>
	亳州牡丹志一卷<span class="jiazhu">江蘇巡撫採進本</span>
</h2></div>
<p class="em2">
	不著撰人名氏千頃堂書目列朱統鑌牡丹志後疑亦純鑌作也亳之牡丹始薛蕙亳之牡丹志始薛鳯翔此本與鳳翔書不同而簡畧殊甚後附牡丹雜事四條第一條稱神隠者乃明寧王權之別號第二條稱上皇召至驪山當爲唐元宗第三條稱太祖斷宮嬪腕者不知爲明爲宋大抵齊東之語第四條乃張鎡牡丹會事皆與亳州無與不審何以載入也
</p>
<div class="section" id="title-60"><h2>
	牡丹史四卷<span class="jiazhu">内府藏本</span>
</h2></div>
<p class="em2">
	明薛鳳翔撰鳳翔字公儀亳州人由例貢仕至鴻臚寺少卿明時亳中牡丹最盛鳳翔家園種藝尤多因著是編蓋本歐陽修譜而推廣之然記一花木之微至於規倣史例爲紀表書傳外傳别傳花考神異方衛藝文等目則明人粉飾之習不及修譜之簡質有體矣
</p>
<div class="section" id="title-61"><h2>
	香雪林集二十六卷<span class="jiazhu">浙江巡撫採進本</span>
</h2></div>
<p class="em2">
	明王思義編思義有宋史纂要已著錄是編凡梅圖二卷詠梅詩詞文賦二十二卷終以畫梅圖譜二卷
</p>
<div class="section" id="title-62"><h2>
	蘭譜一卷<span class="jiazhu">兩江總督採進本</span>
</h2></div>
<p class="em2">
	宋王貴學撰貴學字進叔臨江人譜凡六則一曰品第之等二曰灌漑之候三曰分析之法四曰沙泥之宜五曰愛養之地六曰蘭品之産貴學不知何許人是書諸家書目亦皆不著錄惟見於陶宗儀說郛王世貞嘗云蘭譜惟宋王進叔本爲最善蓋即指說郛本也此本爲毛晉所刋蓋得諸金壇于鏘者然視說郛本尚少三十餘條則已非完書矣
</p>
<div class="section" id="title-63"><h2>
	蘭易一卷附錄蘭易十二翼一卷蘭史一卷<span class="jiazhu">浙江巡撫採進本</span>
</h2></div>
<p class="em2">
	是書上卷爲蘭易一名天根易題宋鹿亭翁撰朱彝尊經義考載其自序云蘭易始於復故曰天根又載馮京序云蘭易一卷受之四明山中田父書稱鹿亭翁著按郡縣志四明山有鹿亭今迷不知處無問作者姓氏矣要是宋代隱者云云此本巳無自序蓋傳寫佚之其書以復臨泰大壯夫乾姤遯觀剝坤十二月卦爲蘭消長之機毎卦各綴以詞其文如彖下又各繫以詞其文如象傳備述出納栽培之法蓋戲仿周易爲蘭譜耳又附口訣二條蘭月令十二章不知誰作下卷爲蘭易十二翼述養蘭宜忌十二條題曰蕈溪子考經義考載馮京序此本題曰蕈溪子則蕈溪子即京也其序稱鹿亭翁爲宋代隱者則非宋之馮京當別一人而同姓名矣末爲蘭史一卷亦題蕈溪子撰首列蘭表依漢書古今人表例分列九等而下中下下二等闕而不錄次爲蘭本紀所列凡三種次爲蘭世家所列凡十一種次爲蘭列傳所列凡二十種次爲蘭外紀所列凡九種次爲蘭外傳所列凡五種蓋鹿亭翁戲擬經京旣戲擬傳又戲擬史也其蘭易爲詞人狡獪之作與易義本無所涉朱彝尊列之擬經門中殊乖體例今並改列之譜錄庶存其眞焉
</p>
<div class="section" id="title-64"><h2>
	蓺菊志八卷<span class="jiazhu">浙江鮑士恭家藏本</span>
</h2></div>
<p class="em2">
	國朝陸廷燦撰廷燦有續茶經已著錄廷燦居南翔鎭在槎溪之上蓺菊數畆王翬爲繪蓺菊圖一時多爲題咏廷燦因廣徵菊事以作此志凡分六類曰考曰譜曰法曰文曰詩曰詞而以蓺菊圖題詞附之
</p>
<div class="section" id="title-65"><h2>
	茶花譜三卷<span class="jiazhu">兩淮鹽政採進本</span>
</h2></div>
<p class="em2">
	舊本題樸靜子撰不著名氏前有康熙己亥自序蓋其官漳州時所作也茶花盛於閩南而以日本洋種爲尤勝是編上卷爲花品凡四十三種其文欲以新雋冷峭學屠隆陳繼儒之歩而纎佻彌甚如敘虎班曰經紅緯白依稀偣機杼於隂陽非錦之一種而何不然騶虞仁獸血跡安從掩異文補錄雄品風來樹底莫教咆哮於芳叢云云是何等語乎中卷爲咏花之作凡七言絶句六十七首下卷則種植之法也
</p>
<div class="section" id="title-66"><h2>
	永昌二芳記三卷<span class="jiazhu">浙江鄭大節家藏本</span>
</h2></div>
<p class="em2">
	明張志淳撰志淳自號南園野人雲南籍江寧人成化甲辰進士官至戶部侍郎坐劉瑾黨勒致仕其名見明史焦芳傳中然無事迹可見疑亦康海王九思之類也是編以永昌所産山茶杜鵑二花爲一譜上卷山茶花品三十六種中卷杜鵑花品二十種下卷則二花之故實詩文其論躑躅山榴杜鵑之名自唐已無别謂杜鵑但可名山石榴不可名躑躅躑躅爲杜鵑别種其花攢爲大朶非若杜鵑小朶各開俗名映山紅無所謂黃紫碧者韓愈元稹梅堯臣詩並誤其考證亦不茍也
</p>
<div class="section" id="title-67"><h2>
	瓶花譜一卷<span class="jiazhu">兩江總督採進本</span>
</h2></div>
<p class="em2">
	明張謙德撰謙德後改名丑有清河書畫舫已著錄是書首品瓶次品花以及折枝插貯等事而終以䕶瓶據書首自序蓋其稚齡所作也
</p>
<div class="section" id="title-68"><h2>
	荔支通譜十六卷<span class="jiazhu">編修汪如藻家藏本</span>
</h2></div>
<p class="em2">
	明鄧慶寀撰慶寀字道協福州人是書以諸家荔支譜輯爲一篇故曰通譜凡蔡襄譜一卷徐𤊹譜七卷慶寀所自爲譜六卷附宋珏譜一卷曹蕃譜一卷蔡譜尚巳徐譜所收如十八娘別傳之類鄧譜所收如鮑山荔支夢之類皆近傳奇宋譜福業諸說不脫明人小品習氣曹譜差簡質猶有古格
</p>
<div class="section" id="title-69"><h2>
	筍梅譜二卷<span class="jiazhu">兩淮鹽政採進本</span>
</h2></div>
<p class="em2">
	明釋眞一撰眞一居江南法華山龍歸塢其地多筍梅花亦極盛因各爲作譜書成於天啟七年
</p>
<div class="section" id="title-70"><h2>
	澹圃芋紀一卷<span class="jiazhu">兩淮鹽政採進本</span>
</h2></div>
<p class="em2">
	明楊德周撰趙士駿復増定之德周字齊莊鄞縣人萬曆戊子舉人官高唐縣知縣士駿字西星亦鄞縣人其書專紀芋魁典故凡十類一名二藝三食四忌五事六論七詩八賦九謡十方採摭頗詳
</p>
<div class="section" id="title-71"><h2>
	竹譜一卷<span class="jiazhu">兩江總督採進本</span>
</h2></div>
<p class="em2">
	國朝陳鼎撰鼎有東林列傳已著錄此書記竹之異者凡六十條
</p>
<div class="section" id="title-72"><h2>
	箋卉一卷<span class="jiazhu">安徽巡撫採進本</span>
</h2></div>
<p class="em2">
	國朝吳菘撰菘字綺園歙縣人黃山僧雪花嘗以黃山所産諸卉繪爲圖宋犖爲題句菘因各爲作箋凡三十五條
</p>
<div class="section" id="title-73"><h2>
	苔譜六卷<span class="jiazhu">浙江巡撫採進本</span>
</h2></div>
<p class="em2">
	國朝汪憲撰憲有說文繫傳考異已著錄是編雜採苔之文句故實卷一曰釋名卷二曰總敘苔卷三曰諸品苔卷四卷五曰苔生處所卷六曰雜錄
</p>
<div class="section" id="title-74"><h2>
	學圃襍疏一卷<span class="jiazhu">兩江總督採進本</span>
</h2></div>
<p class="em2">
	明王世懋撰世懋有却金傳已著錄兹編皆記其圃中所有曁聞見所及者分花果蔬瓜豆竹六類各疏其品目及栽植之法大致以花爲主而草木之類則從畧書止一卷續說郛以花疏果疏各分爲卷者非也
</p>
<div class="section" id="title-75"><h2>
	羣芳譜三十卷<span class="jiazhu">内府藏本</span>
</h2></div>
<p class="em2">
	明王象晉撰象晉字藎臣山東諸城人萬曆甲辰進士官至浙江右布政使是書凡天譜三卷嵗譜四卷穀譜一卷蔬譜二卷果譜四卷茶竹譜一卷桑麻葛苧譜一卷藥譜三卷木譜三卷花譜三卷卉譜二卷鶴魚譜一卷畧於種植而詳於療治之法與典故藝文割裂餖飣頗無足取聖祖仁皇帝詔儒臣刪其蹖駁正其舛謬復爲拾遺補闕成廣羣芳譜一書昭示萬世覆視是編眞已陳之土苴矣
</p>
<div class="section" id="title-76"><h2>
	汝南圃史十二卷<span class="jiazhu">浙江巡撫採進本</span>
</h2></div>
<p class="em2">
	明周文華撰文華字含章蘇州人前有萬曆庚申陳元素序稱之曰光祿君不知爲光祿何官也文華自序稱因見允齋花史嫌其未備補葺是書凡分月令栽種花果木果水果木本花條刺花草木花竹木草蔬菜瓜豆十二門皆敘述栽種之法間以詩詞大抵就江南所有言之故河北蘋婆嶺表荔支之屬亦不著錄較他書剽剟陳言侈陳珍怪者較爲切實惟分部多有未確如西瓜不入瓜豆而入水果枸杞不入條刺而入蔬菜皆非其類
</p>
<div class="section" id="title-77"><h2>
	花史左編二十七卷<span class="jiazhu">江蘇巡撫採進本</span>
</h2></div>
<p class="em2">
	明王路撰路字仲遵嘉興人此書皆載花之品目故實分類編輯屬辭隸事多涉佻纎不出明季小品之習浙江通志載王路花史二十四卷有天啟元年李日華序今此本二十七卷無日華序而前有陳繼儒序與路所作小引皆稱二十四卷又此本二十五卷花之友二十七卷花之器皆題潭雲宣猷馭雲子補二十二卷花麈題百花主人輯則路書本二十四卷此三卷乃後人所補入而刋書者併爲一目耳又路小序稱此書爲左編别有右編爲花之辭翰約一十二卷蓋有其名而未成書也
</p>
<div class="section" id="title-78"><h2>
	花史十卷<span class="jiazhu">内府藏本</span>
</h2></div>
<p class="em2">
	明吳彦匡撰彦匡爵里未詳是書蓋本常熟蔣養菴花編松江曹介人花品二書推而廣之得百有餘種每一花爲一類各加神品妙品佳品能品具品逸品標目附以前人遺事及咏花詩歌大都以意爲之所品第不必皆確也
</p>
<div class="section" id="title-79"><h2>
	花裏活三卷<span class="jiazhu">編修程晉芳家藏本</span>
</h2></div>
<p class="em2">
	明陳詩教撰詩教字四可秀水人是編輯古今花卉故實按代分編然皆因襲陳言别無奇僻考証尤多疎漏如云五代梁有王彦章吳亦有王彦章不知楊行密之將乃王茂章後歸梁改名景仁並無所謂王彦章者其舛謬率皆類此至花裏活之名蓋用李賀詩秦宫一生花裏活句然秦宫何人而可以自比乎失考甚矣
</p>
<div class="section" id="title-80"><h2>
	倦圃蒔植記三卷<span class="jiazhu">浙江巡撫採進本</span>
</h2></div>
<p class="em2">
	國朝曹溶撰溶有崇禎五十宰相傳已著錄兹編乃溶自山西陽和道歸里築室范蠡湖上名曰倦圃多植花木其間因記其圃中所有分花卉二卷竹樹一卷各疏其名品故實及種植之法溶學本贍博故引據多有可觀惟下語頗涉纎仄尚未脫明季小品積習前有自序題康熙甲子案溶卒於康熙二十四年乙丑年八十三則此書乃其晚年游戲之筆也
</p>
<div class="section" id="title-81"><h2>
	北墅抱瓮錄一卷<span class="jiazhu">編修程晉芳家藏本</span>
</h2></div>
<p class="em2">
	國朝高士奇撰士奇有春秋地名考畧已著錄此書前有康熙庚午自序乃其告歸後所作北墅者所居別業之名也墅中蒔植花木頗多士奇因取果樹卉竹蔬茹藥蔓之類各蔬其形色品狀以爲此編凡二百二十二種其敘錄頗爲詳備
</p>
<div class="section" id="title-82"><h2>
	名花譜一卷<span class="jiazhu">兩淮鹽政採進本</span>
</h2></div>
<p class="em2">
	舊本題西湖居易主人撰不著名氏亦無序跋其書襍抄羣芳譜之類而成蓋近人作所列凡二十九種而附以瓶花訣盆種訣十二月花木訣所言種植之法挂漏不詳間附故實尤冗襍無緒觀其開卷敘梅一叚字句凡鄙引用謬誤不過粗識文義之人偶然抄錄成冊耳
</p>
<div class="section" id="title-83"><h2>
	蠙衣生馬記一卷<span class="jiazhu">兩江總督採進本</span>
</h2></div>
<p class="em2">
	明郭子章撰子章有蠙衣生易解已著錄是編摭載籍中所記馬事分上下二篇援引頗博皆著所採書名較明人他說部頗有根據唯以宛馬爲晉泰始時所獻不知漢時已有之又以果下馬爲出於魏志不知亦載於漢書捃拾未免稍畧耳
</p>
<div class="section" id="title-84"><h2>
	虎薈六卷<span class="jiazhu">内府藏本</span>
</h2></div>
<p class="em2">
	明陳繼儒撰繼儒有邵康節外紀已著錄是編末有黃廷鳳跋謂繼儒病瘧王穉登貽以虎苑一帙佩之而瘧愈遂爲是書凡所引用多拉雜無倫若周禮司尊彝裸用虎彝蜼彝漢書履虎尾絇履之類與談虎無涉亦皆漫爲牽綴眞所謂無闗體要者也
</p>
<div class="section" id="title-85"><h2>
	畫眉筆談一卷<span class="jiazhu">安徽巡撫採進本</span>
</h2></div>
<p class="em2">
	國朝陳均撰均字康疇歙縣人此書皆記豢養畫眉鳥之事本不足道然養鷹諸法古人著錄姑存其目以備博物之一端
</p>
<div class="section" id="title-86"><h2>
	晴川蟹錄四卷後錄四卷<span class="jiazhu">浙江吳玉墀家藏本</span>
</h2></div>
<p class="em2">
	國朝孫之騄撰之騄所輯尚書大傳已著錄是編搜採蟹之詩文故實分譜錄事錄文錄詩錄四門後錄又分事典賦詠食憲拾遺四門餖飣掇拾冗雜無緒在晴川八識之中最爲下乘遠不逮傅肱高似孫二家書也
</p>
<div class="section" id="title-87"><h2>
	蛇譜一卷<span class="jiazhu">安徽巡撫採進本</span>
</h2></div>
<p class="em2">
	國朝陳鼎撰此書記蛇之異者凡六十三則大抵皆蠻荒異怪之談不爲徵信其五十三則以後皆錄山海經之文尤爲勦說
</p>
<div class="section" id="title-88"><h2>
	禽蟲述一卷<span class="jiazhu">浙江巡撫採進本</span>
</h2></div>
<p class="em2">
	舊本題閩中袁達德撰徐𤊹筆精云山居雜卷中禽蟲述一卷乃閩中袁達撰達字德修程榮署曰袁達德傳之後世誰復辨其姓名乎案千頃堂書目載此書亦云袁達字德修閩縣人正德癸酉舉人官貴溪縣知縣降補湖廣都司經厯與𤊹語相合然則此書實出袁達刋本誤衍德字也其書述禽蟲名義典故兼仿禽經埤雅之體聯絡成文亦或間以排偶但有章叚不分門目亦無註釋不免爲餖飣之學
</p>
<div class="section" id="title-89"><h2>
	蟲天志十卷<span class="jiazhu">安徽巡撫採進本</span>
</h2></div>
<p class="em2">
	明沈宏正撰宏正嘉定人是書集鳥獸蟲魚異事分爲六部莊子云惟蟲能蟲惟蟲能天書之命名蓋取於此
</p>
<div class="section" id="title-90"><h2>
	烏衣香牒四卷春駒小譜二卷<span class="jiazhu">浙江巡撫採進本</span>
</h2></div>
<p class="em2">
	國朝陳邦彦撰邦彦字世南此本題匏廬道人其自號也海寧人康熙癸未進士官至内閣學士兼禮部侍郎烏衣香牒皆採摭燕事凡分八目前有乾隆戊午邦彦自序云分爲三卷而此多一卷疑刋刻之時分四卷以均頁數而序則未及追改耳春駒小譜皆採摭蟻事分爲五門蓋欲仿宋人蟹錄之例以爲談助然蒐羅雖廣而考核多疎一時寄興之作固不暇於精審也
</p>
<p class="em2">
	右譜錄目草木鳥獸蟲魚之屬三十五部二百二卷皆附存目
</p> 



</div></body></html>