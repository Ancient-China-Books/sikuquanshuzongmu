<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷六十二·史部十八（傳記類存目四）</title></head><body><div id="text">

<p>
<strong>欽定四庫全書總目卷六十二</strong>
</p>
<div class="section" id="title-0"><h1>
	史部十八
</h1><hr/></div>
<div class="section" id="title-1"><h2>
	傳記類存目四
</h2></div>
<div class="section" id="title-2"><h2>
	歷代相臣傳一百六十八卷<span class="jiazhu">直隸總督採進本</span>
</h2></div>
<p class="em2">
	明魏顯國撰顯國字汝忠南昌人隆慶丁卯舉人是書明史藝文志著錄卷數與此本相合大抵全鈔史傳原文無所褒貶亦無所考正所敘歷代相臣職名如南朝一條以梁初罷相國置丞相罷丞相置司徒後又置相國位列丞相上不知置相國列丞相上乃陳制非梁制又謂唐魏徵以秘書監叅預朝政始有叅議得失叅知政事之名不知其時先以吏部尚書杜淹叅議朝政故有是名又謂開元以後宰相爲鹽鐵轉運延資庫使名尤不正不知其時以宰相兼攝是官非以是官爲宰相况其時太微宫使太淸宮使多以宰相兼之不僅延資庫使也又以李光弼列於宰相不知光弼爲河中節度惟加平章不治政事乃唐之使相唐末節度加侍中中書令三公三師者甚多皆使相非宰相載於史志者甚詳元之叅議中書省事乃六曹管轄官止四品亦非宰相故元史宰相表不列是官又元制三公非相職故别立三公三師表今俱列於宰相舛訛旣甚掛漏尤多至於各史宰相列傳或採或置茫無義例更未免踈脫矣
</p>
<div class="section" id="title-3"><h2>
	儒林全傳二十卷<span class="jiazhu">浙江汪啓淑家藏本</span>
</h2></div>
<p class="em2">
	明魏顯國撰所錄自孔子至元吳澄亦皆鈔錄前史與相臣傳同
</p>
<div class="section" id="title-4"><h2>
	歷代守令傳二十四卷<span class="jiazhu">兩淮馬裕家藏本</span>
</h2></div>
<p class="em2">
	明魏顯國撰自宓不齊仲由至劉秉直爲歷代循吏二十一卷又自郅都至敬羽爲歷代酷吏三卷於史傳原文之外間有所增而又多蕪雜
</p>
<div class="section" id="title-5"><h2>
	元相臣傳十二卷<span class="jiazhu">兩淮鹽政採進本</span>
</h2></div>
<p class="em2">
	明魏顯國撰其書紀元代丞相自耶律楚材至布延巴哈<span class="jiazhu">原作普顔不花今改正</span>二十六人各自爲傳全襲元史之文又前後凌亂脫誤如元史宰相表載安圖<span class="jiazhu">原作安童今改正</span>爲右丞相始世祖至元二年乙丑訖於二十七年庚寅布呼密<span class="jiazhu">原作不忽木今改正</span>爲平章政事始至元二十八年辛卯訖成宗元貞二年丙申是布呼密後於安圖凡二十七年此書列布呼密於安圖前殊爲倒置又如世祖庚申元年王文統趙璧爲平章政事尤在史天澤諸人之前其相業俱見本傳而此書均汰之蓋不特於正史之外無所徵引且於正史之中亦多所挂漏矣
</p>
<div class="section" id="title-6"><h2>
	忠節錄六卷<span class="jiazhu">浙江鄭大節家藏本</span>
</h2></div>
<p class="em2">
	明張朝瑞撰朝瑞字子禎海州人隆慶戊辰進士官至南京鴻臚寺卿朝瑞以宋端儀革除錄至郞瑛萃忠集記遜國諸臣事者凡十七家互有舛漏因輯此書載當時昭雪之旨於卷首明非私撰自第一卷至五卷記徐輝祖以下凡一百六十三人附錄十六人以官階爲敘不分差等第六卷曰考誤如辨建文於天順中由滇至京唯太監吳亮識之當時三楊皆其舊臣不應僅一吳亮能識舊主而建文時年六十四亦不得有九十餘歲其考證最爲明確所列十七家書外尚有高璧之幽光錄陸時中之逸史姜淸之秘史王會之野史袁褧之奉天刑賞錄諸書朝瑞未及蒐考然大槩已備於此矣
</p>
<div class="section" id="title-7"><h2>
	吳中人物志十二卷<span class="jiazhu">浙江巡撫採進本</span>
</h2></div>
<p class="em2">
	明張㫤撰㫤字景春長洲人是編成於隆慶庚午所輯吳中人物上自成周迄於明代分孝友忠義吏治薦舉宦蹟儒林文苑閨秀逸民流寓列仙方外十二門各係以論贊同郡皇甫汸爲之序吳中人物自王賔楊循吉祝允明朱存理等遞有撰述此本因而廣之較諸家稍備然事皆不著出典未免無徵不信也
</p>
<div class="section" id="title-8"><h2>
	輔世編六卷<span class="jiazhu">江蘇周厚堉家藏本</span>
</h2></div>
<p class="em2">
	明唐鶴徵撰鶴徵有周易象義已著錄是書取明代諸臣次其行事起洪武初李善長劉基訖嘉靖中曾銑胡宗愈凡五十二人崇禎間其門人陳睿謨巡撫湖廣爲評校刊板其敘稱戎務孔亟之時輒取名臣傳畧倣其行事多得變通之法間嘗抄書有得多與我師凝庵唐先生輔世編合者因綜其成稿翼以己意勒成一書則是編已不盡鶴徵原本矣其所採諸人事實多主戰畧蓋睿謨身在戎行意切時用有所爲而爲之者也
</p>
<div class="section" id="title-9"><h2>
	聖門人物志十二卷<span class="jiazhu">江西巡撫採進本</span>
</h2></div>
<p class="em2">
	明郭子章撰子章有蠙衣生易解已著錄是書則子章官晉陽時所輯凡遊於聖門與私淑而得從祀廟廡者各爲之小傳附以贊論首孔子世家次先賢次先儒而以有明之會典祀儀終焉其中雜以周汝登羅汝芳諸人之論其時心學横流故子章多主張其說孟子傳論謂孔子之學以從心所欲不踰矩爲的顔子從之末由而孟子云能者從之又云心之官則思即孔子從心之旨猶主持門戶之見也
</p>
<div class="section" id="title-10"><h2>
	豫章書一百二十二卷<span class="jiazhu">江西巡撫採進本</span>
</h2></div>
<p class="em2">
	明郭子章撰是書蓋江西之總志全用史體爲之分大記二十卷志二十二卷表十卷事紀二卷列傳六十八卷前無序而有總目其總目以爲列傳六十六卷刊本誤也其體例蓋本諸華陽國志然冗雜太甚去常璩所撰遠矣
</p>
<div class="section" id="title-11"><h2>
	國士懿軌十卷<span class="jiazhu">浙江巡撫採進本</span>
</h2></div>
<p class="em2">
	明余養蒙撰養蒙臨海人自序謂禀大中丞耿公之命而爲之者案明史耿定向傳弟定力隆慶辛未進士官至南京兵部右侍郞時方爲南京都御史故稱大中丞也書前有定力序復有諭官屬文一首大旨以當時專重科目名實不副故取古今來士子出於太學及以貲郞起家者自列國訖明初凡一百二十七人刪節諸史及志乘各爲之傳意欲以矯偏重之弊然舉一代之進士槩以籠鷹檻駒目之不免於矯枉過直矣
</p>
<div class="section" id="title-12"><h2>
	春秋名臣傳十三卷<span class="jiazhu">浙江汪啓淑家藏本</span>
</h2></div>
<p class="em2">
	明姚咨撰咨字舜咨無錫人初其邑人邵寶爲是書未畢咨續成之始於周之辛伯迄於虞之宫之奇凡一百四十八人傳末各附以小讚大旨與宋王當春秋列國臣傳相出入而其義例乃譏當書用魯史編年之非然旣標以春秋則自應用春秋之年月若各從列國轉致錯互難明以是議當未允也
</p>
<div class="section" id="title-13"><h2>
	戰國人才言行錄十卷<span class="jiazhu">浙江范懋柱家天一閣藏本</span>
</h2></div>
<p class="em2">
	明秦瀹撰瀹無錫人是書成於隆慶中類次戰國人物起魏文侯迄荆軻凡一百四十九人皆抄錄戰國策史記之文而稍刪節之
</p>
<div class="section" id="title-14"><h2>
	鎭平世系記二卷<span class="jiazhu">浙江范懋柱家天一閣藏本</span>
</h2></div>
<p class="em2">
	明朱睦㮮撰睦㮮有易學識遺已著錄永樂元年封周定王第八子有爌爲鎭平王睦㮮其六世孫也以明代玉牒於正德以後多畧遂纂述有爌以下八世支派以成此書前曰例義次世系次世傳次内傳次述訓
</p>
<div class="section" id="title-15"><h2>
	江右名賢編二卷<span class="jiazhu">浙江巡撫採進本</span>
</h2></div>
<p class="em2">
	明喻均劉元卿同撰均新建人隆慶戊辰進士官至按察使副使元卿有易大象觀已著錄萬曆中巡按江西御史臨淸陳大䕫議修通志因先欲輯名賢一門屬均與元卿司其事分名臣節義理學忠諫方正淸介隱逸儒行治功文學孝友十一目所紀凡二百四十有八人門類太多頗涉瑣碎乂所載有明一代人物尤爲泛濫前有巡撫都御史邊維垣及大䕫序後有元卿序元卿謂理一而已安得紛紛區目則知分目冗複出於均意即元卿亦心非之矣
</p>
<div class="section" id="title-16"><h2>
	宗譜纂要一卷<span class="jiazhu">安徽巡撫採進本</span>
</h2></div>
<p class="em2">
	明王應昌撰其子錟續成之應昌字亮之嵊縣人萬曆癸酉舉人錟字長頴入國朝官上海縣知縣是書敘歷代理學源流分開天一世祖承天第一宗達天第一宗翼天第一宗標目已近乎二氏至以荀卿揚雄與孔子並列尤爲失倫其分載諸儒支派大率與黃宗羲明儒學案相出入蓋爲門戶而設不爲學問而設也
</p>
<div class="section" id="title-17"><h2>
	貂璫史鑑四卷<span class="jiazhu">兩淮鹽政採進本</span>
</h2></div>
<p class="em2">
	明張世則撰世則諸城人萬曆甲戌進士官至四川安許兵備副使是書嘗於萬曆二十年進呈得旨下禮部禮部復疏附焉書凡六條一曰主君首載明太祖禁抑内臣不得干預外事然後敘歷代寵閹之弊二曰弼臣載歷朝相臣與宦寺離合之迹三曰妍範載閹之賢者四曰媸戒載閹之惡者五曰國祚載秦漢以來寺人之尤能亂國者六曰沿革則閹宦職官志也宦寺賢者萬中不得一二世則方指陳炯戒將以啓迪君心而所列妍範一條如勃鞮之斬袪繆賢之薦士裴寂之宫人私侍高力士之贊立太子皆目爲佳事殊多謬戾又列及明代寺人而以阮安預其間益不可訓矣
</p>
<div class="section" id="title-18"><h2>
	聖學宗傳十八卷<span class="jiazhu">兩淮馬裕家藏本</span>
</h2></div>
<p class="em2">
	明周汝登編汝登字繼元又字海門嵊縣人萬曆丁丑進士官至南京尚寶司卿明史儒林傳附載王畿傳末稱王守仁傳王艮艮傳徐樾樾傳顔鈞鈞傳羅汝芳汝芳傳楊起元及汝登起元淸修姱節然其學不諱禪汝登更欲合儒釋而會通之輯聖學宗傳盡採先儒語類禪者以入蓋萬曆以後士大夫講學者多類此云云即此書也首載黃卷正系圖其序自伏羲傳至伊川程子下分二支一支朱子以下不系一人一支則陸九淵之下系以王守仁並稱卷是圖信陽明篤敘統系明與聖學宗傳足相發明云
</p>
<div class="section" id="title-19"><h2>
	歷朝璫鑑四卷<span class="jiazhu">編修汪如藻家藏本</span>
</h2></div>
<p class="em2">
	明徐學聚撰學聚字敬輿蘭谿人萬曆癸未進士官至副都御史巡撫福建是編輯錄歷代宦官事蹟自周秦以迄於明分善可爲法惡可爲戒二種而於明代紀載尤詳第所錄僅至世宗朝而止則仍不免有所避忌又元李邦寧即嘗入太學代祀孔子致大風滅燭之異者其狂妄可知乃入之善可爲法中進退亦未甚允也
</p>
<div class="section" id="title-20"><h2>
	鹽梅志二十卷<span class="jiazhu">内府藏本</span>
</h2></div>
<p class="em2">
	明李茂春撰茂春字蔚元杞縣人萬曆癸未進士是編採取歷代賢相嘉言善行錄成一編始於臯陶終於范純仁凡六十六人
</p>
<div class="section" id="title-21"><h2>
	漢唐宋名臣錄五卷<span class="jiazhu">兩江總督採進本</span>
</h2></div>
<p class="em2">
	明李廷機撰廷機字爾張晉江人萬曆癸未進士官至禮部尚書東閣大學士諡文淸事迹具明史本傳是書所錄自漢文翁至宋杜衍凡六十人黃吉士序謂其錄取嚴而用意微蓋借以諷當時廷臣有爲而發故不求全備云
</p>
<div class="section" id="title-22"><h2>
	栖眞志四卷<span class="jiazhu">浙江巡撫採進本</span>
</h2></div>
<p class="em2">
	明夏樹芳撰樹芳字茂卿江陰人萬曆乙酉舉人是編取周秦至元代之修眞栖静者各詳其事蹟陳繼儒爲之序其中時代頗顚舛至於江淹謝靈運李賀歐陽修蘇軾黃庭堅秦觀朱子諸人凡談論詞章語意偶類釋老者即引而入志尤牽合不倫
</p>
<div class="section" id="title-23"><h2>
	獻徵錄一百二十卷<span class="jiazhu">浙江巡撫採進本</span>
</h2></div>
<p class="em2">
	明焦竑撰竑有易鑒已著錄是書採明一代名人事蹟其體例以宗室戚畹勲爵内閣六卿以下各官分類標目其無官者則以孝子義人儒林藝苑等目分載之自洪武迄於嘉靖蒐採極博然文頗泛濫不皆可據又於引據之書或注或不注亦不免疎畧考竑在萬曆中嘗應陳于陛聘同修國史旣而罷去此書殆即當時所輯錄歟
</p>
<div class="section" id="title-24"><h2>
	熙朝名臣實錄二十七卷<span class="jiazhu">浙江巡撫採進本</span>
</h2></div>
<p class="em2">
	明焦竑撰此書明史藝文志不著錄前有自序謂明代諸帝有實錄而諸臣之事不詳因撰此書自王侯將相及士庶人方外緇黃僮僕妾伎無不備載人各爲傳蓋宋人實錄之體凡書諸臣之卒必附列本傳以紀其始末而明代實錄則廢此例故竑補修之其書郭子興諸子之死及書靖難諸臣之事皆畧無忌諱又如紀明初有通曉四書等科皆明史選舉志及明會典所未載韓文劾劉瑾事有太監徐智等數人爲之内應亦史傳所未詳頗足以資考證然各傳中多引寓圃雜記及瑣綴錄諸書皆稗官小說未可徵信又或自敘事或僅列舊文標其書目於體裁亦乖所附李贄評語尤多妄誕不足據爲定論也
</p>
<div class="section" id="title-25"><h2>
	四侯傳四卷<span class="jiazhu">江蘇巡撫採進本</span>
</h2></div>
<p class="em2">
	明王士騏撰士騏有馭倭錄已著錄是編摭文成侯張良忠武侯諸葛亮武侯王猛鄴侯李泌四人行事以正史及稗官野乘相叅而成蓋隱寓尚友之意也
</p>
<div class="section" id="title-26"><h2>
	歷代内侍考十卷<span class="jiazhu">兩淮鹽政採進本</span>
</h2></div>
<p class="em2">
	明毛一公撰一公字震卿遂安人萬曆己丑進士官至給事中其書取古來閹寺事蹟輯爲一編自春秋及宋以時代次之各序其善惡而加以論斷大旨褒少而貶多一公天啟末蘇州巡撫一鷺之兄也一鷺黨魏忠賢事具明史其兄此書儻亦有爲而作乎
</p>
<div class="section" id="title-27"><h2>
	友于小傳二卷<span class="jiazhu">兵部侍郞紀昀家藏本</span>
</h2></div>
<p class="em2">
	明紀廷相撰廷相字柱石獻縣諸生是書成於萬曆甲申前有自序稱孝友皆天性而人情日薄往往知愛其親而不推其愛於兄弟故摭拾舊迹以感發其彝良不錄帝王之事分位殊也不錄聖賢之事亦不錄奇行異節舍生蹈義之事不强以所不能也分二卷上曰循常下曰處變皆士庶人家庭細務末有其子堯卿跋稱族有鬩墻者託詞避暑借其書室日日揮汗錄此編竟愧而復睦云
</p>
<div class="section" id="title-28"><h2>
	明十六種小傳四卷<span class="jiazhu">浙江巡撫採進本</span>
</h2></div>
<p class="em2">
	明江盈科撰盈科字進之號綠蘿山人湖廣桃源人萬曆壬辰進士官至四川提學副使是書採輯明代軼事分四綱十六目一曰四維分忠孝廉節四目二曰四常分慈寛明愼四目三曰四奇分隱怪機俠四目四曰四凶分奸謟貪酷四目大扺委巷之談自序曰因閱國乘摘出三百餘年新異事者妄也如方孝孺之滅族由殺蛇之報國史安有是事哉其分配諸目如薛瑄入節類于謙入亷類姚廣孝姊入隱類亦徃徃無義例也
</p>
<div class="section" id="title-29"><h2>
	夥壞封疆錄一卷<span class="jiazhu">江蘇巡撫採進本</span>
</h2></div>
<p class="em2">
	明魏應嘉撰應嘉興化人萬曆戊戌進士官至兵部左侍郞是書前有應嘉自序稱取劉方壺所臚列未盡者具名於左皆天啟中諸臣之不附魏忠賢者也其詞狂謬之甚所列執政一人司禮大璫一人部堂五人卿寺三人翰林七人臺諫十六人部署二人書後有跋不知何人所作詆應嘉爲京卞惇確然應嘉依附奄黨代爲搏噬觀其自序殆不知世有亷耻事實京卞惇確之所不爲者也
</p>
<div class="section" id="title-30"><h2>
	東林點將錄一卷<span class="jiazhu">江蘇巡撫採進本</span>
</h2></div>
<p class="em2">
	明王紹徽撰紹徽陝西咸寧人萬曆戊戌進士官至吏部尚書事迹具明史閹黨傳其書以水滸傳晁蓋宋江等一百八人天罡地煞之名分配當時縉紳今本缺所配孔明樊瑞宋萬三人蓋後人傳寫佚之卷末有跋稱甲子乙丑於毘陵見此錄傳爲鄒之麟作所列尚有沈應奎繆希雍二人與此本不同蓋其時門戶蔓延各以恩怨爲增損不足爲怪又稱許其孝陳保泰楊春茂郭鞏四人後列逆案不知何以厠名或作此書時四人尚未附忠賢耶閻若璩潛邱劄記亦有與王弘撰書曰頃問點將錄果出貴鄉王紹徽手否先生以此書實出阮大鋮王偶失閹歡謀所以解之術於阮阮授以是書而王上之而世遂以名之細思之殊不然兒時讀點將錄記没遮攔穆弘乃大鋮豈有自作此錄而竄入己姓名者云云則當時已傳聞異詞然崇禎欽定逆案以此錄屬之紹徽於時公論方明諒非誣衊明史本傳亦以此書屬紹徽然則輾轉傳寫雖或有竄改其造謀之人要終不能以浮詞他說解也
</p>
<div class="section" id="title-31"><h2>
	東林籍貫一卷<span class="jiazhu">江蘇巡撫採進本</span>
</h2></div>
<p class="em2">
	不著撰人名氏所列北直八人南直四十一人浙江十一人江西十六人湖廣二十人河南七人福建五人山東十三人山西十五人陝西十八人四川五人廣東雲南貴州各一人其北直郭鞏陝西薛貞後皆名麗逆案是又當考其究竟不當以一時之記錄爲斷矣
</p>
<p class="margin2">
	案此書及東林同志錄東林朋黨錄天鑒錄盜柄東林夥皆天啟中書其作者雖不可考要皆萬曆時舊人也今附諸魏應嘉王紹徽後從其類也
</p>
<div class="section" id="title-32"><h2>
	東林同志錄一卷<span class="jiazhu">江蘇巡撫採進本</span>
</h2></div>
<p class="em2">
	不著撰人名氏題下註曰續點將錄所列政府韓爌以下六人詞林孫愼行以下十九人部院李三才以下五十七人卿寺顧憲成以下七十三人臺省魏大中以下七十六人部曹王象春以下四十一人藩臬郡邑顧大章以下二十六人貲郞武弁山人吳養春以下二十一人
</p>
<div class="section" id="title-33"><h2>
	東林朋黨錄一卷<span class="jiazhu">江蘇巡撫採進本</span>
</h2></div>
<p class="em2">
	不著撰人名氏前載趙南星等九十四人後列東林脅從顧秉謙等五十三人各繋以科分籍貫座主姓名而註以巳處未處及在籍現任字考明史閹黨傳稱盧承欽餘姚人由中書舍人擢御史請以黨人姓名罪狀榜示海内魏忠賢大喜敕所司刋籍凡黨人已罪未罪者悉編名其中後承欽官至太僕寺少卿云云此書中巳處字與所言已罪未罪相合其是時之官本歟
</p>
<div class="section" id="title-34"><h2>
	天鑒錄一卷<span class="jiazhu">江蘇巡撫採進本</span>
</h2></div>
<p class="em2">
	不著撰人名氏題下註曰眞心爲國不附東林横被排斥久抑林野及冷局外轉者凡一百三人皆魏忠賢之黨也
</p>
<div class="section" id="title-35"><h2>
	盜柄東林夥一卷<span class="jiazhu">江蘇巡撫採進本</span>
</h2></div>
<p class="em2">
	不著撰人名氏分初盛中晩四門詳列其姓名官爵而各註其罪狀詞極醜詆楊漣左光斗諸人各下已註斃獄字則此書成於天啟末年也
</p>
<div class="section" id="title-36"><h2>
	事編内篇八卷<span class="jiazhu">江蘇巡撫採進本</span>
</h2></div>
<p class="em2">
	明孫愼行撰愼行字聞斯武進人萬曆乙未進士官至禮部尚書諡文介事迹具明史本傳是書采史傳中名臣事蹟自公孫僑至王守仁凡十八人隱逸六人以隱寓行藏之旨附以張瑋薛寀評語愼行自序云尚有外篇雜篇檢其子士元所作凡例則但刋内篇其外篇雜篇未刋也
</p>
<div class="section" id="title-37"><h2>
	廉吏傳<span class="jiazhu">無卷數　浙江巡撫採進本</span>
</h2></div>
<p class="em2">
	明黄汝亨撰汝亨有古奏議已著錄是書以宋費樞所作廉吏傳自春秋迄五季止百十有四人尚爲闕畧因搜採諸史五季以前增人三十三人又考宋元二史續載六十四人各以時代爲序復以舊傳不分優劣乃定爲三等於傳首姓名之上各署上中下字以别之正編之外又有廉蠧一編所載爲郅都張湯等十人亦有評語姓名之上則署以酷譎陋忍賊姦諸字體例頗爲杜撰傳末附評一二語亦皆膚淺且汝亨旣因費樞舊本增輯成編自當以孰爲原書孰爲續補分别標識乃混而爲一但署巳名尤不免於掠美矣
</p>
<div class="section" id="title-38"><h2>
	歷代名臣芳躅二卷<span class="jiazhu">浙江巡撫採進本</span>
</h2></div>
<p class="em2">
	明金汝諧撰汝諧字啟宸平湖人萬曆甲辰進士是編采摭前人事蹟自周秦以迄於明分忠貞節義良吏恬退純孝友于範俗仁恕學術言行九類大抵詳於明人而略於前代挂漏巳不待言且排比失倫品題多謬學術類以子貢師曠同稱殊嫌龎襍甚至以楊溥李東陽歸之節義一門溥固長者東陽亦不失文士然一則遷就於靖難革除之間一則依違於奄豎擅權之日目以節義豈足厭後世之心乎
</p>
<div class="section" id="title-39"><h2>
	聖學嫡派四卷<span class="jiazhu">内府藏本</span>
</h2></div>
<p class="em2">
	明過庭訓撰庭訓字成山平湖人萬曆甲辰進士官至福建按察使擢應天府丞未及上而卒其書自漢董仲舒至明羅洪先所取纔三十六人各畧錄其言行皆昭昭耳目無煩復爲表章者也
</p>
<div class="section" id="title-40"><h2>
	大臣譜十六卷<span class="jiazhu">直隸總督採進本</span>
</h2></div>
<p class="em2">
	明范景文撰景文字夢章一字質公號思仁吳橋人萬曆癸丑進士官至東閣大學士殉流寇之難國朝賜諡文忠事迹具明史本傳其書皆紀明代大臣内閣七卿各爲二卷起自洪武迄於泰昌皆用編年之體而不分列傳凡例稱一憑實錄不加褒貶其銓除去就國史有佚者則採傳誌補之或人非大臣而章奏事與大臣相關者亦附見焉此本世罕流傳前後無序跋而有景文二私印中多墨筆添改之處蓋即其家初印覆校之稿本也
</p>
<div class="section" id="title-41"><h2>
	宰相守令合宙十三卷<span class="jiazhu">江蘇巡撫採進本</span>
</h2></div>
<p class="em2">
	明吳伯與撰伯與字福生宣城人萬曆癸丑進士官至廣東按察司副使是書序文題曰宰相守令合宙而此本十三卷乃有宰相而無守令蓋非完書矣所錄雖多採史傳而不免雜以稗官又刪節本傳徃徃遺其大而識其小體例殊爲冗瑣至於以李斯爲禮賢尚德而以趙高附斯傳尤爲乖舛又唐初不載裴寂劉文静實抗陳叔達諸人而先敘蕭瑀宋曹彬同平章事蓋沿唐五代使相之制實不預政乃列於眞宰相中亦爲失考也
</p>
<div class="section" id="title-42"><h2>
	毘陵人品記十卷<span class="jiazhu">兩淮鹽政採進本</span>
</h2></div>
<p class="em2">
	明吳亮撰亮字采于武進人吳中行之長子也萬曆辛丑進士官至大理寺少卿事迹附見明史中行傳是書因毛憲舊本而增修之自商迄明采摭頗富然十卷之中歷代居六而明乃居其四雖曰時近易詳亦少乖謹嚴之旨矣至於泰伯仲雍未免借材梁武子孫亦殊泛載皆未免地志之舊習也
</p>
<div class="section" id="title-43"><h2>
	名世編八卷<span class="jiazhu">江蘇巡撫採進本</span>
</h2></div>
<p class="em2">
	明吳亮撰初亮罷官歸田嘗輯古高隱事爲遯世編及再起又輯此編皆不採於史傳惟剽剟唐順之左編李贄藏書李廷機名臣記三書而成去取絶無義例編次亦多顚倒如首列大禹乃帝王而非人臣以例推之何以刋除虞舜程嬰乃趙氏之臣魯仲連侯嬴乃平原信陵之客皆未登官籍以例推之此類何可勝收百里奚蹇叔列管仲前蘧瑗列百里奚前屈原列蘧瑗前尤瞀亂失次也
</p>
<div class="section" id="title-44"><h2>
	安危注四卷<span class="jiazhu">兩江總督採進本</span>
</h2></div>
<p class="em2">
	明吳甡編甡字鹿友南直隸興化人萬曆癸丑進士官至禮部尚書兼東閣大學士事迹具明史本傳是書輯漢晉唐宋將相之事用陸賈言天下安注意相天下危注意將之語以名其書意在諷時事也
</p>
<div class="section" id="title-45"><h2>
	明表忠記十卷<span class="jiazhu">浙江巡撫採進本</span>
</h2></div>
<p class="em2">
	明錢士升撰士升有周易揆已著錄是書載建文死難諸臣首列二親臣次殉難次死義次死事次死戰次從亡次隱遯次後死次三不忠次正譌並附載表忠祠碑記大旨堅主建文帝出亡之說非疑以傳疑之義也
</p>
<div class="section" id="title-46"><h2>
	壺天玉露四卷<span class="jiazhu">浙江巡撫採進本</span>
</h2></div>
<p class="em2">
	明錢陞撰陞字元履海鹽人萬曆戊午舉人其書亦費樞廉吏傳之流而兼收隱逸爲例小殊所載始於春秋終於明之萬曆所錄凡二百九十六人去取蹖駁頗無義例如解揚申包胥當以忠論尉遲敬德當以勇論莊周列禦寇當以隱論田基當以節論江上丈人侯嬴當以俠論趙括母當以識論西門豹當以術論槪以廉稱未當其實又公孫弘之詐儉揚雄之失節華歆之佐逆濫與斯列亦殊混淆至舟之僑介之推合爲一事則誤從說苑嚴君平嚴遵分爲二人則不考後漢書尤疎舛之顯然者也是書以壺天玉露爲名而序文題爲壺天玉露廉鑑每卷之首亦各别標廉鑑字豈壺天玉露乃其著書之總名廉鑑乃其一種歟末又附淸士一卷自齧缺而下六十餘人各爲小傳而繋以詩卷端亦題壼天玉露字殆其中之又一種也
</p>
<div class="section" id="title-47"><h2>
	浙學宗傳<span class="jiazhu">無卷數　浙江巡撫採進本</span>
</h2></div>
<p class="em2">
	明劉鱗長撰鱗長字孟龍號乾所晉江人萬曆己未進士官至南京戶部郞中是編乃其爲浙江提學副使時所編以周汝登所輯聖學宗傳頗詳古哲畧於今儒遂采自宋訖明兩浙諸儒錄其言行排纂成帙大旨以姚江爲主而援新安以入之故首列楊時次以朱子陸九淵並列陳亮則附載於末題曰推豪别錄又以蔡懋德論學諸條及鱗長所自撰掃背圖諸篇綴於卷後懋德鱗長非浙人入之浙學已不類而自撰是書自稱劉乾所先生與古人一例尤於理未安也
</p>
<div class="section" id="title-48"><h2>
	榕陰新檢八卷<span class="jiazhu">兩淮鹽政採進本</span>
</h2></div>
<p class="em2">
	明徐𤊹撰𤊹初字惟起更字興公閩縣人聚書數萬卷並手自丹黃以博洽名一時竟終於布衣明史文苑傳附見鄭善夫傳中兹編採摭古事分孝行忠義貞烈仁厚高隱方技名儒神仙入門所載多閩中事大旨在表章其鄉人也
</p>
<div class="section" id="title-49"><h2>
	爲臣不易編<span class="jiazhu">無卷數　内府藏本</span>
</h2></div>
<p class="em2">
	明黄廷鵠撰廷鵠爵里未詳書前周延儒序稱與廷鵠定交此編即夙昔所共討論則萬曆末人也所錄古來名臣自臯陶至文天祥凡百人各爲之傳而系以序贊
</p>
<div class="section" id="title-50"><h2>
	令史高山集七卷<span class="jiazhu">兩江總督採進本</span>
</h2></div>
<p class="em2">
	舊本題曰臨川令江左吳用先體中編纂不著時代核其紙板乃明萬曆中式也其書輯古賢令事蹟以寓高山景行之意爲目十七爲事三百八十有九皆不注所出之書其標目如循令廉令之類尚成文義如自淸令薦舉令之類則拙鄙甚矣第一卷别名令譜而隸事與諸卷例同尤不可解
</p>
<div class="section" id="title-51"><h2>
	晉陵先賢傳二卷<span class="jiazhu">浙江巡撫採進本</span>
</h2></div>
<p class="em2">
	明歐陽東鳳編東鳳字千仞潛江人萬曆己丑進士官至常州府知府謝病歸起山西按察司副使又起南京太僕寺少卿並不赴事迹附見明史顧憲成傳是編取常州先哲寓賢自吳延陵季子訖明錢一本共六十九人採史傳郡志人各爲傳傳末各附以頌其傳於古人必詳所據之書於近人則率注其文爲某某撰以明有據體例頗謹嚴然亦間有不注者疑爲疎漏云
</p>
<div class="section" id="title-52"><h2>
	明詞林人物考十二卷<span class="jiazhu">浙江巡撫採進本</span>
</h2></div>
<p class="em2">
	明王兆雲撰兆雲字元楨麻城人是編錄明一代文士起於洪武迄萬曆仿昭明文選之例其人見在者不登每人各詳其事迹與所著作凡四百二十三人又補遺四十四人共四百六十七人其敘述頗無法則如劉基一傳至二千言所記皆望氣占夢委巷流傳之事惟傳末附所著有劉誠意伯集一語並所著犂眉公集亦漏載此自小說家言何關文苑又凌稚隆傳稱其纂輯五車韻瑞大爲詞林諸公所鑒賞亦未免溢美矣
</p>
<div class="section" id="title-53"><h2>
	弇州史料三十卷<span class="jiazhu">左都御史張若溎家藏本</span>
</h2></div>
<p class="em2">
	明董復表編復表字章甫華亭人是書皆採掇王世貞文集說部中有關朝野紀載者裒合成書無所考正非集非史四庫中無類可歸約畧近似姑存其目於傳記中實則古無此例也然世貞本不爲史强尊爲史實復表之意胡維霖墨池浪語稱弇州史料凡請弇州作傳志者雖中才亦得附名未請傳志雖蓋代勲名節義亦所不載後之耳食未可以此爲定案云云是又誤以爲出世貞之意非其實矣
</p>
<div class="section" id="title-54"><h2>
	兩浙名賢錄五十四卷外錄八卷<span class="jiazhu">浙江巡撫採進本</span>
</h2></div>
<p class="em2">
	明徐象梅撰象梅字仲和錢塘人其書取兩浙先賢自唐虞迄明隆慶別爲二十二門又外錄玄玄空空二門以載釋道二家名目旣多體遂冗雜如輔弼經濟無故區分文苑儒碩過加軒輊又諸傳皆標題官爵獨道學一門稱先生而不書其官於體例亦未畫一至所列之人本正史者十僅二三本地志者乃十至六七以鄉間粉飾之語依據成書殆亦未盡核實矣
</p>
<div class="section" id="title-55"><h2>
	古今貞烈維風什四卷<span class="jiazhu">兩淮馬裕家藏本</span>
</h2></div>
<p class="em2">
	明許有榖撰有榖字子仁宜興人其書大旨爲表揚貞烈而作按輿志區分各以人繫其地由古迄明每地分列傳標題列名不標題二類其標題者各題七言絶句不標題者粗舉事迹而已凡例稱詞雖淺俚意取勸揚是書長短有榖已自道之矣
</p>
<div class="section" id="title-56"><h2>
	忠義存褒什二卷<span class="jiazhu">兩淮馬裕家藏本</span>
</h2></div>
<p class="em2">
	明許有榖撰是書記建文殉難諸臣事蹟每一傳後繫七言絶句一首
</p>
<div class="section" id="title-57"><h2>
	續列女傳九卷<span class="jiazhu">浙江鮑士恭家藏本</span>
</h2></div>
<p class="em2">
	明邵正魁撰正魁字長孺休寧人是書以續劉向列女傳仍其體例分別七門唯其中節義賢明各分一子卷大扺採摭各史后妃列女傳分類彚敘間有畧益以他書者不過十之二三每傳末必引諸經爲詠嘆之詞以求肖向書之體可謂王之學華皆在形骸之外末附汪滙所作正魁母鄭氏傳一篇尤古無此例也
</p>
<div class="section" id="title-58"><h2>
	逸民史二十二卷<span class="jiazhu">内府藏本</span>
</h2></div>
<p class="em2">
	明陳繼儒編繼儒有邵康節外紀已著錄是書雜採自周至元史傳郡志隠逸之士爲二十卷其末二卷以元史隠逸不詳搜取誌銘之類輯爲元史隠逸補然是書所載如張良兩龔之類皆策名登朝未嘗隠處者若吾邱衍王冕之類皆淹蹇不遇並非高逸者皆濫入之未免擇之不精也
</p>
<div class="section" id="title-59"><h2>
	東越文苑六卷<span class="jiazhu">兩淮馬裕家藏本</span>
</h2></div>
<p class="em2">
	明陳鳴鶴撰鳴鶴字汝翔侯官人天崇間諸生福建通志稱其早棄舉業與徐熥兄弟共攻聲律是編紀閩中文人行實起唐神龍迄明萬曆爲四百十一篇唐五代十五人宋元三百八十五人明百六人
</p>
<div class="section" id="title-60"><h2>
	姑蘇名賢小記二卷<span class="jiazhu">兩淮馬裕家藏本</span>
</h2></div>
<p class="em2">
	明文震孟撰震孟字文起長洲人天啟壬戌進士第一官至東閣大學士諡文肅事迹具明史本傳是書大意以當世目吳人爲輕柔浮靡而不知淸修苦節之士可爲矜式者不少故擇長洲吳縣人物卓絕者各爲之傳而系以贊首高啟終王敬臣凡五十人蓋旣以表前賢又以勵後進也震孟以天啟二年及第而是書成於萬曆甲寅蓋其未遇時命意已如此其立朝淸介有自來矣
</p>
<div class="section" id="title-61"><h2>
	崇禎閣臣行畧一卷<span class="jiazhu">浙江巡撫採進本</span>
</h2></div>
<p class="em2">
	明陳盟撰盟號鶴灘富順人天啟壬戌進士官至吏部右侍郞兼翰林院學士加禮部尚書是編首列崇禎一朝五十閣臣年表次各爲小傳據其載及姜瓖叛逆李建泰伏誅之事則其書當成於桂王未滅時也所列小傳各有評斷而大抵深致憾於門戶夫明以門戶亡國其憾之是也然稱温體仁小心謹毖兢兢自持旣與門戶不協耽耽伺隙遂絶私交謝情靣稱薛國觀之賜死士論冤之稱李建泰以人望薦舉督師無一貶詞顚倒是非至於如是其褒貶尚可信乎亦仍一門戶而已矣
</p>
<div class="section" id="title-62"><h2>
	王謝世家三十卷<span class="jiazhu">江蘇巡撫採進本</span>
</h2></div>
<p class="em2">
	明韓昌箕撰昌箕字仲弓烏程人是書成於天啟壬戌考南朝王謝二家人物各爲之傳冠以譜系圖及同名考王氏分四派一曰瑯琊凡十四卷二曰太原正派凡四卷三曰太原支派凡二卷四曰太原别派凡二卷謝氏則惟陽夏一派皆止於六朝唐以後不預焉
</p>
<div class="section" id="title-63"><h2>
	名臣志鈔二十四卷<span class="jiazhu">浙江巡撫採進本</span>
</h2></div>
<p class="em2">
	明吳孝章撰孝章字平子嘉興人是書前有天啟癸亥吳中偉序謂其鈔鄭曉吾學編王世貞四部稿而稍節之然如孫一元傳乃殷雲霄所作則亦不全據鄭王矣所錄始於洪武迄於隆慶凡一百五十三人卷中有自爲贊詞者如李善長傳末是也有襲弇州史稿者如湯和傳末是也然若劉基與李善長同卷而贊詞獨不及於劉馮勝傅友德藍玉同卷而贊詞獨不及於馮藍則未知命意之所存其所載事實頗爲缺畧而徐達傳之附増壽李文忠傳之附景隆此自史家備詳世系之體若惟志名臣烏容及此至于謙傳之附石亨益無理矣中偉序全仿史記自序漢書敘傳之例行以韻語殊乖體裁謂之不善學步可也
</p>
<div class="section" id="title-64"><h2>
	歷代相業軍功考二卷明代相業軍功考二卷<span class="jiazhu">浙江巡撫採進本</span>
</h2></div>
<p class="em2">
	明沈夢熊撰夢熊字兆揚歸安人是書成於天啟癸亥所錄歷代相業自伊尹至陸秀夫四十七人軍功自呂望至孟珙五十人明代相業自楊士奇至申時行十三人軍功自徐達至王崇古三十人所載事實大抵節錄史文別無考證評語亦皆陳因之談
</p>
<div class="section" id="title-65"><h2>
	銀鹿春秋一卷<span class="jiazhu">浙江巡撫採進本</span>
</h2></div>
<p class="em2">
	明陸嘉頴撰嘉頴字子垂又字明吾嘉定人天啟中嘗官主簿是編輯古來義僕事迹其以銀鹿爲名者銀鹿爲唐顔峴家僮事顔眞卿終身至禍患不避去故也然奴不負主古來不止一銀鹿銀鹿亦不必爲義僕第一取以立名不甚可解殆以二字新頴故採爲標目殊無理也所列自欒布以下凡七人女奴十一人頗多漏畧如蕭頴士僕人人耳熟之事而遺之不載則無論他僻事也其中有嘉頴裔孫鐀續補一十六條然雜列其間不可分別尤無義例所載史後漢劉武即嘉頴家僕徐永淸即鐀家僕事皆不足傳而躋之古人之列亦不倫甚矣
</p>
<div class="section" id="title-66"><h2>
	孝友傳二十四卷<span class="jiazhu">江蘇巡撫採進本</span>
</h2></div>
<p class="em2">
	明郭凝之撰凝之字正中海寧人天啟甲子舉人官至兖東兵備副使是書採摭商至元末孝義事迹按代編次然體例猥雜如君陳絶無事迹以成王孝友一言列之猶有說也顔子並不專以孝稱而亦虛載其名晉文公對秦使乃舅犯之謀而亦浪標厥目至論語問孝四人以子夏爲主子游附傳巳屬妄分賔主孟懿子孟武伯亦與子游同附則不知二人之孝以何爲據矣
</p>
<div class="section" id="title-67"><h2>
	明孝友傳八卷<span class="jiazhu">浙江巡撫採進本</span>
</h2></div>
<p class="em2">
	明郭凝之撰此書採摭明代之事以續所作孝友傳上自士大夫下迄沙彌乞丐人各爲傳共四百二十九人
</p>
<div class="section" id="title-68"><h2>
	遜國忠記十八卷<span class="jiazhu">浙江巡撫採進本</span>
</h2></div>
<p class="em2">
	明周鑣撰鑣字仲馭金壇人崇禎戊辰進士官至刑部員外郞福王時爲馬士英阮大鋮所殺事迹附見明史姜曰廣傳是書統載建文死事諸臣而以職官分類體例小殊然篤信從亡之事於諸臣名姓備錄無遺又如錢士升表忠記載建文潛出西華門沿河得空舟而此載舟子夢高皇帝命艤舟以待更神其說矣
</p>
<div class="section" id="title-69"><h2>
	古今宗藩懿行考十卷<span class="jiazhu">内府藏本</span>
</h2></div>
<p class="em2">
	舊本題曰潞王編不著其名按明史諸王年表穆宗隆慶五年封第四子翊鏐爲潞王萬曆四十六年翊鏐庶子常淓襲封此書成於崇禎九年則當爲常淓所輯也所采皆歷代宗臣之賢者自周迄明凡百餘人各著事迹梗槪加以評論中間如劉歆依附王莽傾覆宗邦而得與其數殊乖衮鉞之公又曹彰司馬孚等雖非無可節取而儼然與周名並列亦儗不於倫矣
</p>
<div class="section" id="title-70"><h2>
	明經濟名臣傳四卷<span class="jiazhu">江西巡撫採進本</span>
</h2></div>
<p class="em2">
	明賀中男撰中男永新人是編載明代名臣自洪武迄萬曆之季凡文臣五十五人武臣二十一人據其子善來所述凡例稱爲未竟之本其挂漏猶爲有說至於李東陽之固位取容張孚敬桂萼之希旨求媚其經濟安在而濫列於名臣不亦傎乎
</p>
<div class="section" id="title-71"><h2>
	宗聖譜十四卷<span class="jiazhu">江蘇巡撫採進本</span>
</h2></div>
<p class="em2">
	明鄒泉撰泉字子静常熟人是書分八目曰孔聖譜曰四配譜曰十哲譜曰羣賢譜曰理學譜曰經儒譜曰史氏譜曰著作譜蓋欲合儒林道學源流本末彚爲一書以便檢閱而體例叢脞編次多乖如經儒譜内書傳列伏生歐陽夏侯不列孔安國而別列安國於儒拾遺之内史氏譜内列李燾續通鑑長編不列司馬光資治通鑑而别列通鑑於史拾遺之内進退失倫絶無義理其著作譜雜錄書名皆取材於經籍考中又十不存一蓋隨意抄撮之本也
</p>
<div class="section" id="title-72"><h2>
	辨隠錄四卷<span class="jiazhu">浙江汪啟淑家藏本</span>
</h2></div>
<p class="em2">
	明趙鳳翀撰鳳翀字文舉爵里未詳自序稱十載爲郞一麾出守蓋官至知府也此書爲歸田後所作列古人之隠居者分龍隠高隠知隠神隠石隠癡隠仕隠七門强生分別殊無義例高隠列張觷殆忘其屈節蔡京石隠列郭璞殆忘其見戮王敦癡隠以屈原雪菴和尚與焦光朱桃椎連名仕隠以胡廣譙周馮道與柳下惠同傳皆幾於黑白不分至李泌入龍隠張良又入神隠莊周入高隠列禦宼又入知隠亦不知其何以分優劣也
</p>
<div class="section" id="title-73"><h2>
	陸氏世史鈔六卷<span class="jiazhu">浙江巡撫採進本</span>
</h2></div>
<p class="em2">
	明陸濬源撰濬源平湖人自稱陸贄二十九世孫是書采陸氏名見正史者自漢迄元得一百二十人各錄其本傳裒爲一編亦自誦淸芬之意然氏族源流最爲叢雜唐人世傳譜牒以門第相高而白居易自述姓源且不免以蹇叔之子指爲出自芉勝况自宋以來此學不講支分派別尤莫能稽濬源是書旣首列唐書世系表明吳郡之陸出自田齊爲嬀姓之後又引王應麟姓氏急就篇註謂出自陸終又引陳留風俗傳謂出自陸渾之國是本原先已傳疑又稱唐陸鴻漸姓由卜筮北魏步陸孤氏亦複姓省文是末派尤難考信乃取上下數千年中陸姓之人不問異同聯爲一譜然則尼山殷後可與孔圉稱宗懿仲齊卿可與國僑合族此亦千古譜牒之通病矣
</p>
<div class="section" id="title-74"><h2>
	衡門晤語六卷<span class="jiazhu">兩江總督採進本</span>
</h2></div>
<p class="em2">
	明潘京南撰京南自號壽櫟生新都人是編摘錄古今隠逸閒適之事分前後續別四集前集廣成子而下七十五人自上古逮魏後集孫登而下七十五人自晉逮元續集伯成子高而下百五十人别集則撫其議論及所作詩賦亦皇甫謐高士傳之支流其曰晤語則千載一堂之意云爾
</p>
<div class="section" id="title-75"><h2>
	楚寶四十五卷<span class="jiazhu">湖南巡撫採進本</span>
</h2></div>
<p class="em2">
	明周聖楷撰聖楷字伯孔湘潭人是書編錄楚中人物名勝分二十五門曰大臣曰名臣曰大將曰智謀曰諫諍曰文苑曰良史曰命使曰典故曰眞儒曰諸子曰孝友曰忠義曰獨行曰眞隠曰列女曰方伎曰異人曰宦績曰遷寓曰山水曰名祀曰列仙曰名釋曰祖燈悉錄史志原文亦間有考證前有總論四條一曰定區域以尊王二曰別人物以徵傳三曰約論註以歸雅四曰考遺賸以缺疑高世泰序稱其人物十九名勝十一古文十九今文十一大致以人物爲主而稍以山水古蹟附之旣非傳記又非輿圖在地志之中別爲一例姑從其多者爲主附之傳記類焉
</p>
<div class="section" id="title-76"><h2>
	道南錄五卷<span class="jiazhu">江蘇巡撫採進本</span>
</h2></div>
<p class="em2">
	不著撰人名氏亦無序跋道南書院在福州疑閩人所爲也其書節錄明道程子楊時羅從彦李侗朱子言行末附祠祀始末道者公器傳道者亦統爲天下萬世之計不僅求爲一鄉一邑之榮况五大儒事蹟著述照耀古今亦不復藉此以顯是特夸耀桑梓非爲表章道學也所見亦云小矣
</p>
<div class="section" id="title-77"><h2>
	國殤紀畧一卷<span class="jiazhu">浙江巡撫採進本</span>
</h2></div>
<p class="em2">
	不著撰人名氏以書中所自敘考之蓋郭姓湘鄉人前明崇禎丙子舉人也是編紀明末楚中死節之士前爲何騰蛟堵胤錫章曠傅作霖四人遺事各係以詩蓋用靖康小雅之體後附周兖張世英王士璞何應瑞李有斐五人小傳胤錫以病卒於軍不得援死綏之義士璞爲其弟士琳所搆死於囹圄亦非兖等四人死於張獻忠者比未免爲例不純也
</p> 



</div></body></html>