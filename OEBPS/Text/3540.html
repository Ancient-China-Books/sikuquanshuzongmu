<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百二十五·子部三十五（雜家類存目二）</title></head><body><div id="text">

<p>
<strong>欽定四庫全書總目卷一百二十五</strong>
</p>
<div class="section" id="title-0"><h1>
	子部三十五
</h1><hr/></div>
<div class="section" id="title-1"><h2>
	雜家類存目二
</h2></div>
<div class="section" id="title-2"><h2>
	古言二卷<span class="jiazhu">浙江范懋柱家天一閣藏本</span>
</h2></div>
<p class="em2">
	明鄭曉撰曉有禹貢圖說已著錄曉淸直端諒號爲名臣其人足以自傳此編則隨筆成文議論時有偏僻引據亦不免疎舛如謂公孫宏勝司馬光謂王安石遠過韓范富歐謂王通勝董仲舒謂柳宗元勝韓愈謂張子勝程子甚至謂堯舜非生知安行皆務爲高論而不近理又謂佛言空道家言虚儒言太極只一個空圈爲學只要還此本體謂吾儒格致誠正工夫與佛老無甚異但二家不歸於修身謂佛老莫可繫絆天理完固又欲以老子周子文中子别爲三子其他如前劫後劫無不毁之天地豈有不亡之國不敗之家不死之身云云提唱二氏之說不一而足尤不可爲訓至於以竹書紀伊尹事誤爲逸周書以大禹謨爲今文尚書之類小小筆誤又不足言矣
</p>
<div class="section" id="title-3"><h2>
	渾然子一卷<span class="jiazhu">浙江鮑士恭家藏本</span>
</h2></div>
<p class="em2">
	明張翀撰按明史有兩張翀一在列傳第八十者字習之潼川人正德辛未進士官戶科給事中以疏爭大禮謫戍此張翀在列傳九十八字子儀柳州衛籍馬平人嘉靖癸丑進士授刑部主事以疏劾嚴嵩下詔獄謫戍都匀隆慶初起爲吏部主事官至刑部右侍郞是書凡十八篇曰神遊論曰田說曰樵問曰將曰明心曰士貴曰體用論曰興廢曰禍福曰忠孝曰變化曰窮理曰求知曰弭盗曰用材曰强弱曰臣道曰高潔皆設爲主客問答旁引曲證以推明事物之理大抵規仿劉基郁離子也
</p>
<div class="section" id="title-4"><h2>
	經子臆解一卷<span class="jiazhu">兩淮鹽政採進本</span>
</h2></div>
<p class="em2">
	明王世懋撰世懋有却金傳已著錄是編凡解易二條解論語二條解孟子三條解老子一條大抵自以己意推衍無所考證發明不脫明人語錄之習
</p>
<p class="margin2">
	案陸德明經典釋文兼及老子莊子而古來著錄皆入經解以其考訂音訓始末兼該漢以來諸儒舊學藉是以傳二子附錄其中存而不論可也世懋是編雖亦解周易四書然不過偶拈數則特筆記之流不足以言經義又叅以道家之言是有德明之過而無其功不能與之並論矣今入之雜家類中從其實也
</p>
<div class="section" id="title-5"><h2>
	望崖錄二卷<span class="jiazhu">兩淮鹽政採進本</span>
</h2></div>
<p class="em2">
	明王世懋撰是書内篇一卷皆談佛理自稱以三教歸一與林兆恩屠隆所見相同蓋明中葉以後士大夫之所見大抵如斯外篇一卷記師事曇陽子事尤爲怪異
</p>
<div class="section" id="title-6"><h2>
	澹思子一卷<span class="jiazhu">兩淮鹽政採進本</span>
</h2></div>
<p class="em2">
	明王世懋撰是編乃其講學之書多浸淫於二氏蓋萬曆以後士大夫操此論者十之九也至謂孟子所以不及孔子者爲性善二字則益橫矣
</p>
<div class="section" id="title-7"><h2>
	内外篇二卷<span class="jiazhu">安徽巡撫採進本</span>
</h2></div>
<p class="em2">
	明周宏祖撰宏祖字少魯麻城人嘉靖己未進士官至南京光祿寺卿事迹具明史本傳是編内篇所論皆性命道德事物多剽取老莊之旨外篇則自天文地理錢穀甲兵皆各有論然皆畧涉籓籬不能得其精要也
</p>
<div class="section" id="title-8"><h2>
	文雅社約一卷附錄一卷<span class="jiazhu">兩淮馬裕家藏本</span>
</h2></div>
<p class="em2">
	明沈鯉撰鯉字仲化歸德人嘉靖乙丑進士官至文淵閣大學士諡文端事迹具明史本傳鯉里中有文雅臺相傳即矍相之圃鯉與里人修舉社飮之禮以禮法相約凡書劄宴會稱呼揖讓交際冠服閑家御下田宅器用勸義明微冠婚䘮祭身檢心檢十六條附錄社倉約義學約族田約勸施迂談垂涕衷言鄉射約篤親會墓享儀沈氏祠堂生忌單女訓約言十篇刻本題爲社約下卷然沈氏祠堂生忌之類非可約之一社者前有鯉自序稱總十六類百六十三款則十篇顯爲附錄爲其後人所誤合明矣明史稱鯉念時侈因稽典制自冠婚䘮祭以及酬酢往來率定爲中制頒示天下蓋救奢崇朴鯉之本志此書猶是意也中多太畧太儉不合古禮者蓋事取易行義主救弊不無矯枉過直耳
</p>
<div class="section" id="title-9"><h2>
	脈望八卷<span class="jiazhu">内府藏本</span>
</h2></div>
<p class="em2">
	明趙台鼎撰台鼎字長元自號丹華洞主内江人大學士貞吉之子也其書雜論三教於道藏尤爲詳悉故名以脈望自比於書内蠧魚三食神仙之字然陳因相襲未能獨抽奇秘也
</p>
<div class="section" id="title-10"><h2>
	庭幃雜錄二卷<span class="jiazhu">編修程晉芳家藏本</span>
</h2></div>
<p class="em2">
	明嘉善袁衷等錄其父母之訓而錢曉所訂定者也衷父參坡生五子長即衷次曰襄曰裳曰表曰衮表嘗舉於鄉衮游文徵明之門能以文學世其家曉婚於袁氏故删定而爲之跋云
</p>
<div class="section" id="title-11"><h2>
	甘露園長書六卷短書四卷<span class="jiazhu">江蘇巡撫採進本</span>
</h2></div>
<p class="em2">
	明陳汝錡撰汝錡字伯容高安人嘉靖中由貢生官建陽縣訓導是編前有自序云文之有首尾稍紆徐曲折者爲長書其邊幅稍狹辭不加純緣若語錄說家之類者爲短書題曰甘露園從所居也長書於經史及古今人物各爲論一篇大約多縱橫之辭持論亦多紕繆如論宋和議謂李通歸附韓常王鎮崔慶輩乞降皆烏珠<span class="jiazhu">案烏珠原作兀术今改正</span>陰指使之而岳飛不悟偶以班師故不輿尸返耳又斥胡銓封事爲欲使其君爲無父無母之人又論張巡遮蔽江淮食人以守死不爲功至力爲王安石辨寃作史謗十九條其中如辨安石排滕甫貶吕公著皆引東軒筆錄以證之考魏泰爲曾布婦弟傾險無行所作東軒筆錄與碧雲騢皆黨邪醜正顛倒是非可據以爲公論乎短書尤議論多而考證少亦間記時事大致失之佻巧巳開屠隆陳繼儒等小品風氣其論入定苦行諸條則全入於外道更篤信輪迥之說歴引古事以證且謂劉基爲北斗六星王守仁爲南安上座殊屬荒渺不經至謂嘗至法雲寺見阿羅漢像一一如舊相識一僧在旁知其意謂爾原此會中人遂悟平生因緣云云尤恍惚不足詰初其從子兵部侍郎邦瞻取短書汰其十一刋行後其同里劉願人以邦瞻所删過甚又據原本增刋之願人刻書凡例曰司馬公刻短書删有十之一余細細求之大都司馬公膽較小耳其膽之小以官之大也云云可謂悍然無忌矣
</p>
<div class="section" id="title-12"><h2>
	海蠡編二卷<span class="jiazhu">浙江巡撫採進本</span>
</h2></div>
<p class="em2">
	明袁士瑜撰士瑜號七澤公安人即宗道宏道中道之父也其書大旨以儒釋二家同源異派或援釋疏孔或證孔於釋謂濓洛諸儒於聖人書詮釋妙暢如樽注海是篇如蠡注海故名海蠡編開卷釋明德謂明德即是良知德即是明不可以明更求於明朱子註爲虛靈不昧最妙又謂善何以曰至住於惡固非至善住於善亦非至善善惡兩邊俱不倚是何境界所謂至善也但起心動念便不是止起心動念不屬善邊便屬惡邊便不是至善息機忘見便是止於至善皆本釋氏之虚寂與無善無惡之說而曼衍之蓋沿姚江末流而變本加厲者耳
</p>
<div class="section" id="title-13"><h2>
	槐亭漫錄<span class="jiazhu">無卷數　湖北巡撫採進本</span>
</h2></div>
<p class="em2">
	明嚴堯黻撰堯黻字汝儀號槐亭朝邑人官房縣主簿是書凡十一篇曰明元曰太極曰天文曰地理曰時令曰人物曰性命曰鬼神曰文史曰雜著曰拒邪前有嘉靖甲辰自序謂是錄皆經傳格言師友緖論然鈔撮舊文叅以膚談不足稱窮理格物之功
</p>
<div class="section" id="title-14"><h2>
	東水質疑六卷<span class="jiazhu">兩江總督採進本</span>
</h2></div>
<p class="em2">
	明胡衮撰衮字補之自號味莱山人鄱陽人嘉靖中官台州教授東水者其所居也前四卷皆史論起周訖宋後二卷皆讀書題記自左傳國語以曁諸子諸集起周訖明前有小引自謂於諸生講論之暇筆之以備考訂然持論疎淺不免爲餖飣之學也
</p>
<div class="section" id="title-15"><h2>
	宵練匣十卷<span class="jiazhu">浙江巡撫採進本</span>
</h2></div>
<p class="em2">
	明朱得之撰得之自號參元子烏程人一云靖江人是書凡分三編曰稽山承語紀其聞於師者也曰烹芹漫語紀其聞於友者也曰印古心語紀其驗於經典而有得於心者也皆提唱心學陽儒陰釋其曰宵練匣者案列子宵練劍名晝則見影不見光夜則見光不見形觸物而不覺喻其析理之入微不在名象間也曰匣者理寓於書如劍藏於匣也即其名之不衷而書可想見矣
</p>
<div class="section" id="title-16"><h2>
	意見一卷<span class="jiazhu">浙江巡撫採進本</span>
</h2></div>
<p class="em2">
	明陳于陛撰案明嘉隆時有兩陳于陛一爲曲周人嘉靖已未進士官至南京戶部尚書一爲南充人大學士以勤之子隆慶戊辰進士官至文淵閣大學士此書自著曰玉壘玉壘在蜀則南充陳于陛也事迹具明史本傳是書乃其劄記每段各立標題其立教立物諸條極駁王守仁之說蓋以篤實爲本者而出處一條天意一條造物所福一條天道一條則純爲黃老之談至於老莊一條更直露本旨矣用人一條頗涉於植黨樹援元史一條尤偏駁孝宗世廟一條稱成化之濁亂武宗之放縱非當時臣子所宜言且憲宗謂之濁亂似亦稍過當也
</p>
<div class="section" id="title-17"><h2>
	藝圃琳瑯四卷<span class="jiazhu">浙江汪汝瑮家藏本</span>
</h2></div>
<p class="em2">
	明蔣以忠撰以忠字孝甫常熟人隆慶戊辰進士官至廣平府知府此書因何景明大復論門目太狹推而廣之自從化至殖業凡八十二篇以忠爲長樂令時嘗刋行之諸生林大桂爲之集注及守廣平時復令訓導何錦删訂前注而屬永平令張可久重刻所論皆類集古人成語而以己意聯絡之詞多排偶大旨與類書相似但稍變其體例耳
</p>
<div class="section" id="title-18"><h2>
	筆麈十八卷<span class="jiazhu">兩江總督採進本</span>
</h2></div>
<p class="em2">
	明于愼行撰愼行有讀史漫錄已著錄此篇乃其退居穀城山中時所著凡分三十五類所紀多明代典故亦頗及雜說
</p>
<div class="section" id="title-19"><h2>
	問辨牘四卷續問辨牘四卷<span class="jiazhu">浙江巡撫採進本</span>
</h2></div>
<p class="em2">
	明管志道撰志道有孟義訂測已著錄是書萃其平日與人講學之書合爲一編曰問辨牘取問以辨之之義也志道之學出於羅汝芳原本先乖末流彌甚放蕩恣肆顯唱禪宗較泰州龍谿爲尤甚其答王塘南書謂孔顏眞是即心是佛即經世是出世與文殊之智普賢之行兩不相違其宗旨可見矣雖爲儒言實則佛教今附之雜家類焉
</p>
<div class="section" id="title-20"><h2>
	從先維俗議五卷<span class="jiazhu">江蘇巡撫採進本</span>
</h2></div>
<p class="em2">
	明管志道撰是書多論往來交接之禮其四五卷皆講學之語理雜二比且明立三教主賔之說並謂敦化通於性海川流通於行海經世之中有出世是孔子與佛同道又云達摩安心了不可得之宗孔門七十二賢靡不得其大意至遵此實際則惟顏子一人而曾子啟手足時曾及之其附會尤甚蓋心學盛行而儒墨混而爲一是亦明季之通病矣
</p>
<div class="section" id="title-21"><h2>
	無甚高論七卷<span class="jiazhu">編修勵守謙家藏本</span>
</h2></div>
<p class="em2">
	明趙鴻賜撰鴻賜字承元桐城人嘉靖中副都御史釴之子也此書雜引佛經及釋子語錄而以聖賢之經傳互相辨證大旨以援墨入儒爲主
</p>
<div class="section" id="title-22"><h2>
	何之子一卷<span class="jiazhu">浙江巡撫採進本</span>
</h2></div>
<p class="em2">
	明周宏禴撰宏禴字元孚麻城人萬曆甲戌進士官至尚寶司少卿事迹附見明史李沂傳是編乃其初謫代州州判時所作汝南吳同春序稱其語似關尹子然九流競起雖多以怪譎爲宗要無不可尋文索解宏禴此書乃以常詞故爲澁體其命名之義似取禮記倀倀何之之語已爲好異至如書中太虚奚無無以無無無無無無則無無無無則虛虛虚則實實實則極極極則易易易則始諸語殆至不可句讀則尤爲無取矣
</p>
<div class="section" id="title-23"><h2>
	鴻苞四十八卷<span class="jiazhu">浙江巡撫採進本</span>
</h2></div>
<p class="em2">
	明屠隆撰隆字長卿鄞縣人萬曆丁丑進士官至禮部儀制司主事明史文苑傳附載徐渭傳中此書乃隆晩年所著其言放誕而駁雜又併所爲雜文案牘同編入之體例尤爲餖飣大旨躭於二氏之學引而駕於儒者之上謂周公孔子大而化之之謂聖老子釋迦聖不可知之謂神儒者言道之當然佛氏言道之所以然蓋李贄之流亞也
</p>
<div class="section" id="title-24"><h2>
	證學編四卷附證學論策一卷<span class="jiazhu">兩江總督採進本</span>
</h2></div>
<p class="em2">
	明楊起元撰起元字貞復廣東歸善人萬曆丁丑進士官至吏部左侍郞諡文懿明史儒林傳附載王畿傳末稱其淸修姱節而其學不諱禪是編載尺牘語錄及雜文附論策數首大抵講學之語故以證學爲名觀其論佛仙云秦漢以還不復知道爲何物而佛之教能守其心性之法及至達摩西來單傳直指儒生學士從此悟入然後稍接孔脈云云其授儒入墨誣誕實甚艾南英嘗作文待序曰蓋自摘取良知之說而士稍異學矣然予觀其書不過師友講論立教明宗而已未嘗以入制舉業也其徒龍谿緖山闡明其師之說而又過焉亦未嘗以入制舉業也然則誰爲之始歟吾姑爲隱其姓名而又詳乙注其文使學者知以宗門之糟粕爲舉業之俑者自斯人始云云顧炎武曰知錄嘗考南英所乙注者即起元文也然則起元變亂先儒其流毒且及於經義矣
</p>
<div class="section" id="title-25"><h2>
	因明子<span class="jiazhu">無卷數　浙江巡撫採進本</span>
</h2></div>
<p class="em2">
	明張恒撰恒字伯常嘉定人萬曆庚辰進士官至太常寺少卿是書於儒釋之辨言之甚力屢提幽明二義以佛法爲幽教聖道爲明教書名因明當取於此書中多借古人之言爲作轉語筆墨間有輕雋自喜之意故其理多叅語錄其格則頗近淸談
</p>
<div class="section" id="title-26"><h2>
	進修錄三卷<span class="jiazhu">江西巡撫採進本</span>
</h2></div>
<p class="em2">
	明馮渠撰渠字謙川江西新城人萬曆癸未進士是書全規仿論語之文復仿論語分爲二十篇蓋又王通中說之重儓也
</p>
<div class="section" id="title-27"><h2>
	三一子<span class="jiazhu">無卷數　檢討蕭芝家藏本</span>
</h2></div>
<p class="em2">
	明程德良撰德良字凝之號雲連雲夢人萬曆癸未進士官崇信縣知縣雲夢縣志載所著有不波館正續集白蓮沜代豆曰抄明文覧諸書今皆不傳傳者唯此書前有自序謂是書作於宰崇信時若三才一人焉則吾豈敢若三不朽而居一焉則亦不敢第次三篇而名曰三一子三篇以立德立功立言爲序其大旨亦欲合儒釋而一之
</p>
<div class="section" id="title-28"><h2>
	微言四卷附說書隨筆一卷<span class="jiazhu">浙江巡撫採進本</span>
</h2></div>
<p class="em2">
	明詹在泮編在泮字定齋衢州人萬曆癸未進士是編採輯明代講學語錄王守仁王畿羅汝芳三家合爲一卷良知家之宗主也又雜錄諸儒之言爲一卷良知家之支派也其非良知家言而亦割裂勦綴者援儒入墨之術也末爲說書隨筆一卷則在泮所自著要其宗旨總借儒言以闡禪理耳
</p>
<div class="section" id="title-29"><h2>
	宗一聖論二卷<span class="jiazhu">安徽巡撫採進本</span>
</h2></div>
<p class="em2">
	明吳應賔撰應賔字尚之桐城人萬曆丙戌進士官翰林院編修以目眚告歸江南通志稱其著宗一聖論十篇今考上卷爲性善篇致知上篇致知下篇養氣篇孝慈篇下卷爲知人篇樂壽篇述志篇凡八篇則通志之言誤也其書闡發性命多入禪宗
</p>
<div class="section" id="title-30"><h2>
	祈嗣眞詮<span class="jiazhu">無卷數　浙江鮑士恭家藏本</span>
</h2></div>
<p class="em2">
	明袁黃撰黄有皇都水利已著錄黃持功過格甚謹鄉里稱爲愿人是書分改過積善聚精養氣存神和室知時成胎治病祈禱十門雜引常言俚語及醫方果報之事頗爲蕪雜
</p>
<div class="section" id="title-31"><h2>
	支談三卷<span class="jiazhu">兩江總督採進本</span>
</h2></div>
<p class="em2">
	明焦竑撰竑有易筌已著錄是書主於三教歸一而併欲隂駕佛老於孔子之上此姚江末流之極弊併其本旨失之者雖亦講學之言不復以儒家論之亦不復以儒理責之矣
</p>
<div class="section" id="title-32"><h2>
	焦弱侯問答一卷<span class="jiazhu">浙江巡撫採進本</span>
</h2></div>
<p class="em2">
	明焦竑撰憣曾紘編竑師耿定向而友李贄於贄之習氣沾染尤深二人相率而爲狂禪贄至於詆孔子而竑亦至尊崇楊墨與孟子爲難雖天地之大無所不有然不應妄誕至此也曾紘乃綴拾刻之以教新鄭之士子可以見明季風氣矣
</p>
<div class="section" id="title-33"><h2>
	樷語十二卷<span class="jiazhu">浙江巡撫採進本</span>
</h2></div>
<p class="em2">
	明吳炯撰炯字晉明華亭人萬曆已丑進士官杭州府推官是書成於萬曆癸巳初無門目故李時英序但稱上編下編此本乃其門人孫汝學重爲排次刻於南京始分爲十七類其學亦出於姚江而不甚取其末流之狂肆至於論處世之道謂相安於無事爲上又云爲善亦須顧慮雖激於時事而言然已參入黃老矣
</p>
<div class="section" id="title-34"><h2>
	環碧齋小言一卷<span class="jiazhu">兩江總督採進本</span>
</h2></div>
<p class="em2">
	明祝世祿撰世祿字無功江西德興人萬曆巳丑進士官至尚寶司卿是書純以禪門之說附合儒理如云中本無物執亦非我又云聖人空空鄙夫亦空空故虚而能受又云賢者之學從意立根聖人之學從無意立根又云許行白圭陳仲子楊朱墨翟皆有意於聖人之學而不悟幾希又云有善之善與惡對無善之善善不足以名之又云或問所存者神曰神識不生如空如水問所過者化曰雁過長空影落寒水又云禪那纔下一語便恐下語爲塵連忙下一語掃之又恐掃塵一語復爲塵連忙又下一語掃掃塵語宗門尤爲陡絶弩之機劍之鋒無容擬議六經原自無塵而自爲掃塵語亦不少旣巳曰識曰知又曰不識不知旣巳曰再思曰九思曰千慮曰百憂又曰何思何慮至吾有知乎哉無知也應口即掃何其迅速自訓詁之學興引葫蘆之纏鑿混沌之竅起人種種見解而聖人當下指趣反篤晦蝕快句以鈍空句以塡於是高明者爲之攅眉扼腕不難叛孔氏而皈依佛氏矣云云觀其所言蓋姚江能溪之末派也
</p>
<div class="section" id="title-35"><h2>
	時習新知六卷<span class="jiazhu">山東巡撫採進本</span>
</h2></div>
<p class="em2">
	明郝敬撰敬有周易正解已著錄是書舊名知言敬於萬曆壬辰官永嘉時自爲之序後改今名復於萬曆己未及崇禎戊辰爲自序二首凡初篇三卷中篇二卷後篇一卷閱三十年而成自序謂早歲出入佛老中年依傍理學垂老途窮乃輸心大道書中於周子太極圖說張子正蒙邵子皇極經世及二程子朱子無不肆言詆斥謂宋儒設許多教門主靜持敬操存省察致知窮理專内疎外舉體遺用爲浮屠之學又謂世儒先知後行以格物寫窮理以聞見爲致知皆非是即王守仁知行合一致知格物之說然旣借姚江之學以攻宋儒而又斥良知爲空虚以攻姚江亦可謂工於變幻者矣
</p>
<div class="section" id="title-36"><h2>
	西行草一卷<span class="jiazhu">浙江孫仰曾家藏本</span>
</h2></div>
<p class="em2">
	明曾偉芳撰偉芳字君彦號滄巖惠安人萬曆巳丑進士官至兵部武選司員外郞謫賓州州判天啟中贈布政使司叅議是書皆其雜著筆記之文即謫賓州時舟中所作凡論學二十二章論君道五章論臣道七章論治九章雜論四十五章而雜文十二首附焉大旨以王守仁之學爲主
</p>
<div class="section" id="title-37"><h2>
	傳家迂言一卷<span class="jiazhu">江西巡撫採進本</span>
</h2></div>
<p class="em2">
	明賀應保撰應保字宏任號正予永新人是編凡十四篇皆其家訓多參引古事以示勸戒然頗談果報之說
</p>
<div class="section" id="title-38"><h2>
	迂議一卷<span class="jiazhu">江西巡撫採進本</span>
</h2></div>
<p class="em2">
	明賀應保撰是編多評論古事蓋隨筆劄記之文持論頗篤實而别無新意
</p>
<div class="section" id="title-39"><h2>
	迂億四卷<span class="jiazhu">江西巡撫採進本</span>
</h2></div>
<p class="em2">
	明賀應保撰是編與所作迂議體例相近蓋隨得一編即各立一名實則正續集爾第一卷皆解四書其說以心學爲本故多與朱子齟齬餘三卷多考證史事及經史文句如五代史韓通無傳孟浩然集有送孟郊詩之類頗襲舊說亦有失於詳檢者如論大事不須卜一條曰又如卜郊苟三卜不吉可不郊耶不知春秋固有三卜郊不從猶三望也又謂字文虛中偶迕金人被殺不知虛中以謀刼金主而死元好問中州集載之甚詳非偶迕也
</p>
<div class="section" id="title-40"><h2>
	共發編四卷<span class="jiazhu">山西巡撫採進本</span>
</h2></div>
<p class="em2">
	明曹于汴撰于汴字自梁安邑人萬曆壬辰進士官至左都御史事迹具明史本傳是編乃爲淮安推官時講學安定祠内與門人問答之語其持論多涉元妙如譚大禮問無我相之旨儒與禪宗將無同于汴答云若天地萬物一一聯屬於我斯無我相矣然天地萬物亦無相也以相觀天地則如彼其大矣以相觀萬物則如彼其衆矣安能聯屬於我故幻相非眞眞相亦非眞而無相者爲眞夫墮禪者非也避禪者亦非也無眞而未嘗無眞無幻而未嘗無幻無天地萬物而未嘗無天地萬物財成輔相種種現在烏在其禪與不禪云云是坐儒者之臯比而演釋迦之經咒則何不披緇而開方丈也
</p>
<div class="section" id="title-41"><h2>
	盡心編一卷證語二卷海鷗居日識二卷<span class="jiazhu">山東巡撫採進本</span>
</h2></div>
<p class="em2">
	明陳伯友撰伯友字中怡濟寧州人萬曆辛丑進士官至太常寺卿是書取孟子盡心心義其說爲心統性仁其要在悟悟由於恥與憤加以操存涵養擴充則心無不盡矣故前列爲總圖分圖後各爲之論大抵沿良知之學而叅入禪機其證語二卷則牽引宋儒之言以附會其說海鷗居日識上卷多論世事反稍切實然謂佛生堯舜之時則所就不在孔子下佛生孔子之時則所就不在顔曾下又謂吾儒心性透悟則肢節皆靈又謂一貫如水迸荷葉散爲萬殊蓋即晦堂和尚以聞木樨香證聖人無隱之義下卷或爲駢句或如偈語或如詩話在彼法頗具聰明而於聖賢本旨則愈失愈遠矣
</p>
<div class="section" id="title-42"><h2>
	寅陽十二論二卷<span class="jiazhu">浙江巡撫採進本</span>
</h2></div>
<p class="em2">
	明葉秉敬撰秉敬有字孿已著錄是編分十二篇曰太極曰仁孝曰性善曰工夫曰勉强曰學問曰資質曰知行曰理欲曰好惡曰零總曰獨並其說喜爲新奇而理多不愜
</p>
<div class="section" id="title-43"><h2>
	剩言十四卷<span class="jiazhu">浙江巡撫採進本</span>
</h2></div>
<p class="em2">
	明戴君恩撰君恩字忠甫澧州人萬曆癸丑進士官至四川兵備副使是編凡内篇十一卷外篇三卷乃君恩家居時所著其學出於姚江至外篇謂孔子近禪孟子近道眞可謂援儒入墨矣
</p>
<div class="section" id="title-44"><h2>
	宏山集四卷<span class="jiazhu">山東巡撫採進本</span>
</h2></div>
<p class="em2">
	明張後覺撰後覺字志人號宏山茌平人官華隂縣訓導嘗受業於尤時熙明史儒林傳附載時熙傳末其學源出姚江推闡彌深而彌墮禪趣是集凡教言一卷語錄一卷皆其門人趙維新所編第三卷爲後覺所作誌銘一篇詩三篇書五篇第四卷附錄傳誌之類教言語錄皆窅冥恍惚之談動稱顏山農其宗旨可見詩文皆不入格尤不諳體例如爲其父作誌題曰明故先考府君墓誌銘夫明者當時帝王國號也明故先考是誰之先考乎
</p>
<div class="section" id="title-45"><h2>
	感述錄六卷續錄四卷<span class="jiazhu">山東巡撫採進本</span>
</h2></div>
<p class="em2">
	明趙維新撰維新字素衷茌平人官長山縣教諭明史儒林傳附載尤時熙傳末以維新師張後覺源出時熙故也此二錄即維新感其師之言而述之故曰感述前錄皆記後覺講授四書之義續錄前二卷皆自述講學之旨第三卷爲詩文第四卷則附錄維新行畧及張元抃孫鑛諸人評語也師弟所述無非禪機而轉相神聖以爲不傳之秘蓋姚江立說之初亦不料其末流至此矣
</p>
<div class="section" id="title-46"><h2>
	治平言二卷<span class="jiazhu">江西巡撫採進本</span>
</h2></div>
<p class="em2">
	明曾大奇撰大奇字端甫泰和人明神宗之末萬事叢脞門戶之禍大起大奇是書分經世主術輔臣明法責成富國賦役兵制養兵廟算馬政言路資格覈舉聽訟宦豎十六議而輔臣議分爲二篇凡十七篇其體例指陳時弊畧仿賈誼新書而文格則多近蘇氏策論然論弊則明而論所以救弊之道則往往叅以書生之見知其一而不知其二云
</p>
<div class="section" id="title-47"><h2>
	論學緖言六卷<span class="jiazhu">江西巡撫採進本</span>
</h2></div>
<p class="em2">
	明鄒士元撰士元字志尹吉水人是書首載鄒元標序萬曆時人也其論學大抵以陳獻章王守仁爲宗而立論多墮於虛無如與歐南野書云未發已發分不得先後時時用吾靈明照察則私欲客氣纎毫容他住脚不得又與劉一齋書云吾性之靈乃先天太極未生之時無始之眞也吾氣之靈乃後天隂陽交合有生之初賦畀之精也又與鄒東廓書云眞機不息莫非物也人情物理莫非虛也其大旨畧可見矣
</p>
<div class="section" id="title-48"><h2>
	林子全集四十卷<span class="jiazhu">安徽巡撫採進本</span>
</h2></div>
<p class="em2">
	明林兆恩撰兆恩字懋勛號龍江又號子谷子又稱三教先生莆田人生平立說欲合三教爲一悠謬殆不足與辨至稱夢中見孔子授以魯論微旨尤爲誕妄是編乃其門人涂元輔彚刻分元亨利貞四集每集十冊皆猖狂無忌之談謝肇淛文海披沙曰吾閩莆陽林兆恩亦自博學能文能以艮背之法治病其門人傳之者不得其學徒以上章降魔捉鬼爲事儼然巫矣縱日捉百鬼何益况從其教者日盛姦僞詐盜無所不有恐他日一方之患不下黄巾白蓮也肇淛爲兆恩鄉人其言如此而顧大韶炳燭齋集有林三教集序乃盛推之謬矣
</p>
<div class="section" id="title-49"><h2>
	韋弦佩<span class="jiazhu">無卷數　浙江巡撫採進本</span>
</h2></div>
<p class="em2">
	明屠本畯撰本畯有閩中海錯疏已著錄是書凡四篇一曰處方二曰艾觀三曰藥鏡四曰郤病大旨以性情嗜慾之偏爲疾病以清淨忍耐之法爲醫藥後視履一篇亦謹身寡過之意然語多近鄙
</p>
<div class="section" id="title-50"><h2>
	紀聞類編四卷<span class="jiazhu">浙江鮑士恭家藏本</span>
</h2></div>
<p class="em2">
	明竇文照撰文照字子明秀水人萬曆中官光祿寺典簿其書每卷分六類亦格言之流朱國祚跋甚稱其孝行蓋以其人重之其言則未能免俗也
</p>
<div class="section" id="title-51"><h2>
	虞精集八卷<span class="jiazhu">江西巡撫採進本</span>
</h2></div>
<p class="em2">
	明周伯耕撰伯耕字更生莆田人是書蓋雜家者流其曰虞精蓋取虞人獵百禽之精意也前有李維楨序稱原書正續共百餘篇莆田知縣郭如闇爲刻其四十七篇此本實五十三篇殆刻板時續入四篇序則未改也其書篇各立名鎔鑄故事以成文欲以博麗見長而襞積之痕不化蓋借文以隸事而非用事以成文故往往堆砌擁腫不能運掉維楨序稱其文格與陸賈新語王符潛夫論荀悅申鑒徐幹中論劉邵人物志相似今考其文實與數書不類晉宋以後以儷偶爲子書者惟葛洪抱朴子外篇劉晝新論有是體裁伯耕此書蓋規橅二家而不成耳
</p>
<div class="section" id="title-52"><h2>
	聽心齋客問一卷<span class="jiazhu">浙江鮑士恭家藏本</span>
</h2></div>
<p class="em2">
	舊題廬山山人萬尚父撰不詳其履貫書中大旨皆宗尚二氏之學謂一切聲色弗以耳聽而以心聽設爲客問亦弗以言答而以心答也大抵近俞琰席上腐談而所言荒渺尤多紕繆之詞
</p>
<div class="section" id="title-53"><h2>
	王氏二書選要十一卷<span class="jiazhu">江西巡撫採進本</span>
</h2></div>
<p class="em2">
	明王貞善撰貞善字如性泰和人是編爲鄒元標所選定凡靜談五卷前四卷皆其語錄分十篇各摘篇首二字爲名第五卷附雜文五篇其象山學辨辨則爲霍韜象山學辨而作蓋貞善爲陸九淵鄉人故持論以陸氏爲宗也又讀史法戒六卷前三卷爲法言後三卷爲戒言皆紀古人言行之有關勸懲者前有元標序其名爲王氏二書選要亦元標所題也
</p>
<div class="section" id="title-54"><h2>
	文園漫語一卷<span class="jiazhu">浙江吳玉墀家藏本</span>
</h2></div>
<p class="em2">
	舊本題程希堯撰不著時代亦不詳其始末書中詩韻更定一條稱我朝洪武正韻則明人也其大旨合儒禪而一之謂佛法皆從儒出較明末尊佛抑儒者其說更巧然朝三暮四朝四暮三同一變幻伎倆也所考論天文諸條純以臆斷如謂地形之大去天不遠其謬可知至於龜鴇諸解更爲鄙俚矣
</p>
<div class="section" id="title-55"><h2>
	辨學遺牘一卷<span class="jiazhu">兩江總督採進本</span>
</h2></div>
<p class="em2">
	明利瑪竇撰利瑪竇有乾坤體義已著錄是編乃其與虞熙論釋氏書及辨蓮池和尚竹窗三筆攻擊天主之說也利瑪竇力排釋氏故學佛者起而相爭利瑪竇又反脣相詰各持一悠謬荒唐之說以較勝負於不可究詁之地不知佛教可闢非天主教所可闢天主教可闢又非佛教所可闢均同浴而譏裸裎耳
</p>
<div class="section" id="title-56"><h2>
	二十五言一卷<span class="jiazhu">浙江巡撫採進本</span>
</h2></div>
<p class="em2">
	明利瑪竇撰西洋人之入中國自利瑪竇始西洋教法傳中國亦自此二十五條始大旨多剽竊釋氏而文詞尤拙蓋西方之教惟有佛書歐羅巴人取其意而變幻之猶未能甚離其本厥後旣入中國習見儒言則因緣假借以文其說乃漸至蔓衍支離不可究詰自以爲超出三教上矣附存其目庶可知彼教之初所見不過如是也
</p>
<div class="section" id="title-57"><h2>
	天主實義二卷<span class="jiazhu">兩江總督採進本</span>
</h2></div>
<p class="em2">
	明利瑪竇撰是書成於萬曆癸卯凡八篇首篇論天主始制天地萬物而主宰安養之二篇解釋世人錯認天主三篇論人魂不滅大異禽獸四篇辨釋鬼神及人魂異論天下萬物不可謂之一體五篇排辨輪迴六道戒殺生之謬而明齋素之意在於正志六篇解釋意不可滅並論死後必有天堂地獄之賞罰七篇論人性本善併述天主門士之學八篇總舉泰西俗尚而論其傳道之士所以不娶之意并釋天主降生西土來由大旨主於使人尊信天主以行其教知儒教之不可攻則附會六經中上帝之說以合於天主而特攻釋氏以求勝然天堂地獄之說與輪迴之說相去無幾也特小變釋氏之說而本原則一耳
</p>
<div class="section" id="title-58"><h2>
	畸人十篇二卷附西琴曲意一卷<span class="jiazhu">兩江總督採進本</span>
</h2></div>
<p class="em2">
	明利瑪竇撰是書成於萬曆戊申凡十篇皆設爲問答以申彼教之說一謂人壽旣過誤猶爲有二謂人於今世惟僑寓耳三謂常念死後利行爲祥四謂常念死後備死後審五謂君子希言而欲無言六謂齋素正旨非由戒殺七謂自省自責無爲爲尤八謂善惡之報在身之後九謂妄詞未來自速身凶十謂富而貪吝苦於貧窶其言宏肆博辨頗足動聽大抵掇釋氏生死無常罪福不爽之說而不取其輪迴戒殺不娶之說以附會於儒理使人猝不可攻較所作天主實義純涉支離荒誕者立說較巧以佛書比之天主實義猶其禮懴此則猶其談禪也末附西琴曲義八章乃萬曆庚子利瑪竇覲京師所獻皆譯以華言非其本旨惟曲意僅存以其旨與十諭相發明故附錄書末焉
</p>
<div class="section" id="title-59"><h2>
	交友論一卷<span class="jiazhu">兩江總督採進本</span>
</h2></div>
<p class="em2">
	明利瑪竇撰萬曆己亥利瑪竇遊南昌與建安王論友道因著是編以獻其言不甚荒悖然多爲利害而言醇駁叅半如云友者過譽之害大於讐者過訾之害此中理者也又云多有密友便無密友此洞悉物情者也至云視其人之友如林則知其德之盛視其人之友落落如晨星則知其德之薄是導天下以濫交矣又云二人爲友不應一富一貧是止知有通財之義而不知古禮惟小功同財不槪諸朋友一相友而即同則是使富者愛無差等而貧者且以利合又豈中庸之道乎王肯堂鬰岡齋筆麈曰利君遺余交友論一編有味哉其言之也使其素熟於中土語言文字當不止是乃稍删潤著於篇則此書爲肯堂所點竄矣
</p>
<div class="section" id="title-60"><h2>
	七克七卷<span class="jiazhu">兩江總督採進本</span>
</h2></div>
<p class="em2">
	明西洋人龎迪我撰書成於萬曆甲辰其說以天主所禁罪宗凡七一謂驕傲二謂嫉妬三謂慳吝四謂忿怒五謂迷飮食六謂迷色七謂懈惰於善迪我因作此書發明其義一曰伏傲二曰平妬三曰解貪四曰熄忿五曰塞饕六曰坊淫七曰策怠其言出於儒墨之間就所論之一事言之不爲無理而皆歸本敬事天主以求福則其謬在宗旨不在詞說也其論保守童身一條載或人難以人俱守貞不婚人類將滅乃答以儻世人俱守貞人類將滅天主必有以處之何煩過慮其詞已遁又謂生人之類有生必有滅亦始終成毁之常若得以此終以此毁幸甚大願則又詞窮理屈不覺遁於釋氏矣尚何闢佛之云乎
</p>
<div class="section" id="title-61"><h2>
	西學凡一卷附錄唐大秦寺碑一篇<span class="jiazhu">兩江總督採進本</span>
</h2></div>
<p class="em2">
	明西洋人艾儒畧撰儒畧有職方外紀已著錄是書成於天啟癸亥天學初函之第一種也所述皆其國建學育才之法凡分六科所謂勒鐸理加者文科也斐錄所費啞者理科也黙第濟納者醫科也勒斯義者法科也加諾搦斯者教科也陡祿日亞者道科也其教授各有次第大抵從文入理而理爲之綱文科如中國之小學理科則如中國之大學醫科法科教科者皆其事業道科則在彼法中所謂盡性至命之極也其致力亦以格物窮理爲本以明體達用爲功與儒學次序畧似特所格之物皆器數之末而所窮之理又支離神怪而不可詰是所以爲異學耳末附唐碑一篇明其教之久入中國碑稱貞觀十二年大秦國阿羅本遠將經像來獻上京即於義寧坊勅造大秦寺一所度僧二十一人云云考西溪叢語載唐貞觀五年有傳法穆護何祿將祅教詣闕聞奏勅令長安崇化坊立祅寺號大秦寺又名波斯寺至天寶四年七月勅波斯經教出自大秦傳習而來久行中國爰初建寺因以爲名將以示人必循其本其兩京波斯寺並宜改爲大秦寺天下諸州郡有者準此冊府元龜載開元七年吐火羅國王上表獻解天文人大慕闍智慧幽深問無不知伏乞天恩喚取問諸教法知其人有如此之藝能請置一法堂依本教供養叚成式酉陽雜爼載孝億國界三千餘里舉俗事祅不識佛法有祅祠三千餘所又載德建國烏滸河中有火祅祠相傳其神本自波斯國乘神通來因立祅祠祠内無像於大屋下置小廬舍向西人向東禮神有一銅馬國人言自天而下據此數說則西洋人即所謂波斯天主即所謂祅神中國具有紀載不但有此碑可證又杜預注左傳次睢之社曰睢受汴東經陳留梁譙彭城入泗此水次有祅神皆社祠之顧野王玉篇亦有祅字音阿憐切註爲祅神徐鉉據以增入說文宋敏求東京記載寧遠坊有祅神廟注曰四夷朝貢圖云康國有神名祅畢國有火祅祠或傳石勒時立此是祅教其來已久亦不始於唐岳珂桯史記番禺海獠其最豪者蒲姓號白番人本占城之貴人留中國以通往來之貨屋室侈靡踰制性尚鬼而好潔平居終日相與膜拜祈福有堂焉以祀如中國之佛而實無像設稱謂聱牙亦莫能曉竟不知爲何神有碑高袤數丈上皆刻異書如篆籀是爲像主拜者皆嚮之是祅教至宋之末年尚由賈舶達廣州而利瑪竇之初來乃詫爲亘古未暏艾儒畧作此書旣援唐碑以自證則其爲祅教更無疑義乃無一人援古事以抉其源流遂使蔓延於海内蓋萬曆以後士大夫大抵講心學刻語錄即盡一生之能事故不能徵實考古以遏邪說之流行也
</p>
<div class="section" id="title-62"><h2>
	靈言蠡勺二卷<span class="jiazhu">兩江總督採進本</span>
</h2></div>
<p class="em2">
	明西洋人畢方濟撰而徐光啟編錄之書成於天啟甲子皆論亞尼瑪之學亞尼瑪者華言靈性也凡四篇一論亞尼瑪之體二論亞尼瑪之能三論亞尼瑪之尊四論亞尼瑪所同美好之情而總歸於敬事天主以求福其實即釋氏覺性之說而巧爲敷衍耳明之季年心學盛行西士慧黠因摭佛經而變幻之以投時好其說驟行蓋由於此所謂物必先腐而後蟲生非盡持論之巧也
</p>
<div class="section" id="title-63"><h2>
	空際格致二卷<span class="jiazhu">直隸總督採進本</span>
</h2></div>
<p class="em2">
	明西洋人高一志撰西法以火氣水土爲四大元行而以中國五行兼用金木爲非一志因作此書以暢其說然其窺測天文不能廢五星也天地自然之氣而欲以强詞奪之烏可得乎適成其妄而已矣
</p>
<div class="section" id="title-64"><h2>
	寰有詮六卷<span class="jiazhu">浙江汪啟取家藏本</span>
</h2></div>
<p class="em2">
	明西洋人傅汎際撰書亦成於天啟中其論皆宗天主又有圜滿純體不壞等十五篇總以闡明彼法
</p>
<p class="margin2">
	案歐羅巴人天文推算之密工匠製作之巧實逾前古其議論夸詐迂怪亦爲異端之尤國朝節取其技能而禁傳其學術具存深意其書本不足登冊府之編然如寰有詮之類明史藝文志中已列其名削而不論轉慮惑誣故著於錄而闢斥之又明史載其書於道家今考所言兼剽三教之理而又舉三教全排之變幻支離莫可究詰眞雜學也故存其目於雜家焉
</p>
<div class="section" id="title-65"><h2>
	蒼崖子<span class="jiazhu">無卷數　浙江巡撫採進本</span>
</h2></div>
<p class="em2">
	明朱健撰健字子强進賢人天啟辛酉舉人是書凡十篇曰大氣曰廣化曰達命曰質情曰裁理曰挈眞曰善學曰習境曰簡制曰鏡治皆題曰内篇前有其弟徽序云外篇專於商訂今古雜攷物類而内篇則自天地造化性命之精微陰陽律曆之廣博間及於古今成敗人事得䘮蓋畧以備矣然則尚有外篇也其文滉漾自恣而時時參以排偶僅彷彿僞子華子明魯重民輯子史類語收入是書乃稱其文沉鬱古奥絶似魏晉未免標榜之詞矣
</p>
<div class="section" id="title-66"><h2>
	爨下語二卷<span class="jiazhu">浙江巡撫採進本</span>
</h2></div>
<p class="em2">
	明張復撰復字子遠休寧人其書黃虞稷千頃堂書目作四卷此本止分上下二卷每條俱以偶語聯比成文頗似格言而多雜以委巷之語前有天啟壬戌陳繼儒序知爲繼儒一流人矣
</p>
<div class="section" id="title-67"><h2>
	尚絅小語三卷<span class="jiazhu">浙江巡撫採進本</span>
</h2></div>
<p class="em2">
	明姚張斌撰張斌號尚絅亦號絅生金谿人天啟乙丑進士是編皆其雜著筆記多論人情世事所見頗粗而自序乃上援孔子亦云妄矣
</p>
<div class="section" id="title-68"><h2>
	垂訓樸語一卷<span class="jiazhu">浙江巡撫採進本</span>
</h2></div>
<p class="em2">
	明陳其德撰其德字太華桐鄉人據卷中災荒紀事稱生於萬曆初年而作記於崇禎十四十五兩年則明末之人自序稱苜蓿多年則嘗爲學官也是書皆勸善格言附以遺詩十首卷首題同里後學編校而劖去其名末喻何故
</p>
<div class="section" id="title-69"><h2>
	狂夫之言三卷續狂夫之言二卷<span class="jiazhu">浙江孫仰曾家藏本</span>
</h2></div>
<p class="em2">
	明陳繼儒撰繼儒有邵康節外紀已著錄此書曰狂夫之言者用漢鼂錯傳語也書中雜論古今得失才辨亦頗縱橫而見地多失之偏矯如謂佛家能養鰥寡孤獨殊不免故爲異論至於指顔子端居不動爲以身諷孔子左邱明春秋内傳非有意於發明孔子則尤爲臆見矣
</p>
<div class="section" id="title-70"><h2>
	安得長者言一卷<span class="jiazhu">浙江孫仰曾家藏本</span>
</h2></div>
<p class="em2">
	明陳繼儒撰安得長者之言句本漢書龔遂傳語繼儒取以名其書自序云少從四方名賢遊有聞輙錄使異曰子孫躬耕之暇粗識數行字者讀之了了蓋亦語錄之類然聖賢以言立訓本出自然有意雕鐫便非心得張昞跋謂其於熱閙中下一冷語冷淡中下一熱語宗尚如此宜其於布帛菽粟之旨去之益遠也
</p>
<div class="section" id="title-71"><h2>
	睿養圖說<span class="jiazhu">無卷數　浙江巡撫採進本</span>
</h2></div>
<p class="em2">
	明楊觀光撰觀光招遠人崇禎戊辰進士官至少詹事是書乃其爲賛善時所進以唐六典載東宫官制賛善掌侍從翼養之事故以睿養之道演爲三圖一曰養性圖二曰養氣圖三曰養體圖每圖各系一說末附凡例數條以明奇耦方圓不同之故其說養性則首重良知養氣則專言夜氣養體則推闡太極反復演說皆舍實踐而談微妙非啟迪引翼之道也
</p>
<div class="section" id="title-72"><h2>
	尋樂編一卷<span class="jiazhu">浙江巡撫採進本</span>
</h2></div>
<p class="em2">
	明毛元淳撰元淳字還樸一字嬰中松陽人崇禎癸酉歲貢生是編乃其所撰語錄序稱慕周茂叔尋孔顏樂處遇會心輙便記錄故以尋樂名編然意旨頗爲淺近自稱素性讀陳眉公書則躍然喜讀李卓吾書則咈然不悅非有意愛憎乃氣味自有同異蓋所見與繼儒相近故著作亦復似之云
</p>
<div class="section" id="title-73"><h2>
	補計然子一卷<span class="jiazhu">江蘇周厚堉家藏本</span>
</h2></div>
<p class="em2">
	明董漢策撰漢策字帷儒烏程人是書成於崇禎壬午雜取左國吳越春秋諸書爲之凡四十篇又敘畧一篇大旨以句踐之復伯起衰激怠事在人自爲之蓋借以爲晏安之戒自云是書爲寓言又云釋憤之作是也考文獻通考載范子計然十五卷今其書不傳故漢策補之然不僞託於古書賢於姚士粦於陵子王逢年天祿閣外史以贋售欺者多矣
</p>
<div class="section" id="title-74"><h2>
	蔬齋厞語四卷<span class="jiazhu">浙江巡撫採進本</span>
</h2></div>
<p class="em2">
	明沈大洽撰大洽號愚公又號雪樵杭州人是書卷首吳之鯨序稱武林高士坊有梅花屋明聖湖有讀書舫表忠觀右有蔬齋法華山有萬竹廬愚公隨意偃息云云蓋亦趙宧光陳繼儒之類前一卷皆隨筆小品不儒不釋强作淸言不出明季山人之窠臼後二卷爲詩末爲自作小傳亦當時纎佻之體其曰厞語者厞訓爲隱蓋故取僻字以竊附䜪書𦽯書之例耳
</p>
<div class="section" id="title-75"><h2>
	激書<span class="jiazhu">無卷數　江西巡撫採進本</span>
</h2></div>
<p class="em2">
	明賀貽孫撰貽孫有詩觸已著錄是書凡三十三篇以激書名者自云深感夫激我者成我之德故記而述之所述皆憤世嫉俗之談多證以近事或舉古事易其姓名借以立議若太平廣記貴公子鍊炭之類或因古語而推闡之如蘇軾書孟德事之類其文稱心而談有縱橫曼衍之意而句或傷於冗贅字或傷於纎麗蓋學莊子而不成者其大旨則黃老家言也
</p>
<div class="section" id="title-76"><h2>
	眞如子醒言九卷<span class="jiazhu">兩江總督採進本</span>
</h2></div>
<p class="em2">
	明王化隆撰化隆自號眞如子廣漢人由貢生官主簿其書分天道地道人道懋修訂學鈎元彝典齊治均平九篇篇各分章皆設爲問答其文頗博麗宏肆規仿淮南鶡冠諸子然理不足而軋茁其辭又多用奇字如亢倉子之例則亦金玉其外而已
</p>
<div class="section" id="title-77"><h2>
	養生弗佛二論一卷<span class="jiazhu">兩江總督採進本</span>
</h2></div>
<p class="em2">
	明魏大成撰大成字時夫栢鄉人其養生論以平情爲祛病之本而深明醫之不足恃其弗佛論則明儒理以闢釋也持論頗不詭於正然養生論稱聖有心而無爲無爲則能平情情平總歸無情所以長生久視則闢佛而轉入黄老矣故退而列之雜家類焉
</p>
<div class="section" id="title-78"><h2>
	枕流日劄一卷<span class="jiazhu">浙江巡撫採進本</span>
</h2></div>
<p class="em2">
	不著撰人名氏觀其中引明薛瑄蔡清吳與弼事則明中葉以後人矣前有自題稱偶有會心即述諸楮不倫不次或佛或儒今觀所錄諸條大抵格言之類至於說志字之義以爲从士从心不知志字上本从之知爲不學人矣
</p>
<div class="section" id="title-79"><h2>
	息齋藏書十二卷<span class="jiazhu">山西巡撫採進本</span>
</h2></div>
<p class="em2">
	國朝裴希度撰希度字晉卿號中菴陽曲人崇禎甲戌進士官監察御史入國朝官至太常寺少卿是書第一卷曰儒經撮要第二卷曰道統中一經第三四五卷曰四子丹元第六卷曰學鏡約第七卷曰心聖直指第八九十卷曰嘉言存畧第十一卷曰公餘證可第十二卷曰麈譚摘皆講學之言中間多與蔚州魏象樞書問辨論卷首凡例謂自一卷至十卷皆古先聖賢之前言往行間出臆見以發攄其底蕴十一卷之證可十二卷之麈譚摘則同人之書札往來與夫坐譚有涉名教者今核是編其中四子丹元舉濓溪明道象山陽明而不及朱子其生平宗主巳可槪見至道統中一經多以二氏之言互證亦未免於雜也
</p>
<div class="section" id="title-80"><h2>
	衡書三卷<span class="jiazhu">浙江巡撫採進本</span>
</h2></div>
<p class="em2">
	國朝唐大陶撰大陶字鑄采夔州人書中自稱官長子時事蓋嘗爲長子縣知縣也是書凡核儒仁師五形審知利才釋孟受任抑尊權實賤隸貞隱明悌富國十三篇大抵學莊列之寓言如核儒篇稱冉有爲魯將與齊兵戰敗季孫欲誅之懼而奔楚子貢遊說吳越反爲魯召兵國幾亡朱子進正心誠意之說金人聞風而遁遂恢復中原并削平西夏皆故謬其事實以資嘲戲蓋大陶生於明末故其書多有激之談也
</p>
<div class="section" id="title-81"><h2>
	新婦譜一卷<span class="jiazhu">江西巡撫採進本</span>
</h2></div>
<p class="em2">
	國朝陸圻撰圻字麗京號講山錢塘人順治中貢生其書皆詳論爲婦承順之道凡五十九條乃其嫁女之時作以授之者故多通俗之語自序謂傅氏有理縣譜今世無其書所見惟時人治譜一帙京邸授官者率不可闕故仿其例亦名之爲譜云
</p>
<div class="section" id="title-82"><h2>
	格物問答三卷<span class="jiazhu">浙江巡撫採進本</span>
</h2></div>
<p class="em2">
	國朝毛先舒撰先舒有聲韻叢說已著錄此書爲思古堂全集十四種之一大旨主王守仁之說以格物爲格去物欲力斥朱子窮理之非然王守仁初爲是說特高明之過流入釋氏耳先舒乃毅然謂三教本一二氏爲儒之根本且稱此論旣確決定無疑恪欲專一守此以爲自修自證之學蓋明季心學之流弊深中乎人心如此此固非守仁所及料者矣
</p>
<div class="section" id="title-83"><h2>
	螺峰說錄一卷<span class="jiazhu">浙江汪汝瑮家藏本</span>
</h2></div>
<p class="em2">
	國朝毛先舒撰大旨調停於儒禪之間謂聖人之學深入於無生死故其說曰格物欲者完性命完性命者了生死曰盡倫常者完性命完性命者了生死格物欲語與考亭異盡倫常語與佛氏異云云蓋欲以佛立教而恐儒者以蔑倫攻之故巧立是說彌缝其隙也
</p>
<div class="section" id="title-84"><h2>
	聖學眞語二卷<span class="jiazhu">浙江汪汝瑮家藏本</span>
</h2></div>
<p class="em2">
	國朝毛先舒撰先舒旣著匡林問答諸書復約其指歸以爲是編其學雖出劉宗周然宗周傳良知之說而主於愼獨故持論篤實先舒傳良知之說乃流於幻窅支離無語非禪而又自以爲非禪所謂姚江末流愈失愈遠彌巧而彌離其宗者也
</p>
<div class="section" id="title-85"><h2>
	潛齋處語一卷<span class="jiazhu">陝西巡撫採進本</span>
</h2></div>
<p class="em2">
	國朝楊慶撰慶有古韻叶音已著錄是書分二十四門大旨欲仿宋儒語錄而所見頗淺其駁陳淳論鬼神一條以曾於夢中親見抱朴子葛洪具有靈驗爲證夫淳以爲必無鬼神固宋儒主持過甚之論然慶所云祈禱感應之說亦非知鬼神之理者也
</p>
<div class="section" id="title-86"><h2>
	蒙訓一卷<span class="jiazhu">陝西巡撫採進本</span>
</h2></div>
<p class="em2">
	國朝楊慶撰是編凡十九門皆採摭古人之言而大旨出袁黃功過格雜以二氏福田之說動輒稱引鬼神所謂有爲而爲非儒者之本旨也
</p>
<div class="section" id="title-87"><h2>
	理學就正言十卷<span class="jiazhu">浙江巡撫採進本</span>
</h2></div>
<p class="em2">
	國朝祝文彥撰文彥字方丈海寧人自稱受學於劉宗周然所論主於儒道同源合孔老而一之似非宗周愼獨之旨也
</p>
<div class="section" id="title-88"><h2>
	聖學大成<span class="jiazhu">無卷數　浙江范懋柱家天一閣藏本</span>
</h2></div>
<p class="em2">
	國朝孫鍾瑞編鍾瑞字子麟嘉興人是編雜抄明人語錄始自曹端終於金鉉共八十五人大旨以朱陸羅王各分黨與釀爲門戶之爭欲以調停之說解兩派之紛其意本善然兩派判如水火言人人殊詬爭固爲私心竟合而一之莫明誰是後學將何所適從此所謂子莫執中者也所引皆講學之語原當列於儒家以其中楊起元輩儼然自號比邱者亦厠簡牘則其流不一矣故改錄之於雜家從其實焉
</p>
<div class="section" id="title-89"><h2>
	拳拳錄二卷<span class="jiazhu">江西巡撫採進本</span>
</h2></div>
<p class="em2">
	國朝李衷燦撰衷燦號梅村含山人官荆門州知州其學出鹿善繼孫奇逢是書分内外二篇内篇講學以見性爲宗外篇以陰符爲衛道衞仁之書謂朱子晚歲自悔早年訓詁章句之非皆沿襲姚江宗旨去其師說猶不甚遠云不爲俗情所染方能說法度人光明藏中孰非遊戲淫坊酒肆徧歴道場絲竹管絃皆談般若則定興容城之學均無此論矣
</p>
<div class="section" id="title-90"><h2>
	顏巷錄一卷<span class="jiazhu">江西巡撫採進本</span>
</h2></div>
<p class="em2">
	國朝李衷燦撰是書多紀前言往行其大旨歸於淡泊蓋成於衷燦罷官之後故以顏巷名編然往往雜於二氏之學如載九宫隱咒寢魂之法又云眞儒始能徹佛之巔眞禪始能窺儒之岸其宗旨可見矣
</p>
<div class="section" id="title-91"><h2>
	晚聞篇一卷<span class="jiazhu">江西巡撫採進本</span>
</h2></div>
<p class="em2">
	國朝李衷燦撰是書摘錄朱周程五子以下至國朝孫奇逢魏裔介成性諸人之語大旨在抑朱而尊陸末附祖乩二條南華十二條更顯然入二氏之談矣
</p>
<div class="section" id="title-92"><h2>
	栢鄉魏氏傳家錄二卷附家約一卷<span class="jiazhu">直隸總督採進本</span>
</h2></div>
<p class="em2">
	國朝魏裔介撰裔介有孝經注義已著錄是編皆訓導子孫之詞多講舉業後附家約一卷凡十事大旨主於謹身守法保全富貴蓋其爲大學士時作也
</p>
<div class="section" id="title-93"><h2>
	勸世恒言一卷<span class="jiazhu">直隸總督採進本</span>
</h2></div>
<p class="em2">
	題曰時人近本崑林删訂崑林者魏裔介之别號也凡四十八條意主化導下愚是以多陳因果然皆雜用駢偶之詞以文論則不工以示俚俗又不能解未免兩無所取矣
</p>
<div class="section" id="title-94"><h2>
	萬世太平書十卷<span class="jiazhu">内府藏本</span>
</h2></div>
<p class="em2">
	國朝勞大輿撰大輿有甌江逸志已著錄是書皆雜綴先儒緖論其曰萬世太平書者考周密癸辛雜識續集載道學諸儒自稱爲生民立極爲天地立心爲萬世開太平爲前聖繼絶學命名之義當取是語云
</p>
<div class="section" id="title-95"><h2>
	龍巖子集十二卷<span class="jiazhu">兩江總督採進本</span>
</h2></div>
<p class="em2">
	國朝李丕則撰丕則自號龍巖山人曲沃人順治乙未進士官金谿縣知縣是書乃其自編語錄首列天地萬物一體圖爲其講學宗旨書中議論務爲奇剏如云鵞湖之會紫陽毫未有悟直詆朱子爲强項又云余每不樂與天地合其德等語加一與字是天地與已爲二遂欲竄改經文可謂果於自用乃亟稱明一統志月令廣義爲無所不備尤不可解也
</p>
<div class="section" id="title-96"><h2>
	唾居隨錄四卷<span class="jiazhu">江西巡撫採進本</span>
</h2></div>
<p class="em2">
	國朝張貞生撰貞生有王山遺響已著錄是編乃其家居之時於王山下葺頽垣爲唾居隨意會所至或披閱有得陸續筆記成帙故名曰隨錄凡九百八十三則皆講學之語持論頗爲平正多切近人情而失之太繁遂枝葉多於根柢又多爲對偶長聯猶沿明季陳繼儒等小品之習
</p>
<div class="section" id="title-97"><h2>
	圖書秘典一隅解一卷<span class="jiazhu">河南巡抵採進本</span>
</h2></div>
<p class="em2">
	國朝張沐撰其子煓註秘典者沐之書一隅解者煓之注也沐有周易疏畧已著錄煓仕履未詳是書前無序文而列湯斌毛甡<span class="jiazhu">案毛甡即毛奇齡之原名</span>書二首其說以天下事物之數起於一而其要在集神明如云聞見之知月也神明之知日也毛髪寒變之知星也肌膚痛癢之知辰也其知皆神明也而不可謂即神明其說實本姚江之良知而變化其語至煓之註則守其父說而元虛彌甚如云一旦躍起正容端坐息心以集神明又云聖人在上蔽目塞耳歛手並足端居深宫而家國天下治神明而已堯舜周孔以來有是枯寂之學乎至典之爲訓說文謂從冊在几上尊閣之也五帝之書乃有是稱沐以自名不免於僭至靈蘭秘典乃黃帝素問篇名方技家依託之文更不應以名儒書矣
</p>
<div class="section" id="title-98"><h2>
	潛書四卷<span class="jiazhu">浙江巡撫採進本</span>
</h2></div>
<p class="em2">
	國朝唐甄撰甄字鑄萬達州人僑寓蘇州順治庚子舉人官長子縣知縣宋李覯先有潛書今見盱江集中甄此書偶同其名凡分上下二篇而上篇下篇又各析爲二凡九十七目大畧仿論衡之體自心性治術以至處世淑身之理無不具列甄與魏禧友善故其文格頗相類然所載多据當時見聞及友朋酬對之語其尊孟篇頗詆伊川法王虛受知行三篇又力崇良知之學皆未爲醇粹
</p>
<div class="section" id="title-99"><h2>
	五倫懿範八卷<span class="jiazhu">兩淮馬裕家藏本</span>
</h2></div>
<p class="em2">
	舊本題曰天台鹿門子撰不著名氏前有康熙五年自序一篇又有康熙十年四明山人鶴控子序一篇亦不知何許人其書以五倫爲綱而各分子目一目爲論一篇反復申勸戒之旨詞多淺易蓋意求通俗也
</p>
<div class="section" id="title-100"><h2>
	天方典禮擇要解二十卷<span class="jiazhu">兩江總督採進本</span>
</h2></div>
<p class="em2">
	國朝劉智撰智字介亷江寧人囘囘裔也嘗搜取彼國經典七十種譯爲天方禮經後以卷帙浩繁復撮其要爲此書首爲原教眞宰識認諦言四卷次爲五功四卷五功者念眞禮眞齋戒損課朝觀也次爲禋祀一卷次爲五典四卷言五倫之事次爲民常四卷次爲娶禮婚禮䘮禮而附以歸正儀每事詳爲解釋以自尊其教囘囘教本僻謬而智頗習儒書乃雜援經義以文其說其文亦頗雅贍然根柢先非巧爲文飾無益也
</p>
<div class="section" id="title-101"><h2>
	進善集<span class="jiazhu">無卷數　江西巡撫採進本</span>
</h2></div>
<p class="em2">
	國朝張天柱撰天柱字孟高號擎菴秀水人康熙丙申天柱寄跡南京見風俗奢汰因爲是書共三十篇總題爲持身要則惟編末畧覽古昔近觀天地二篇别署進善寶書其中如保身禁忌功過格之類皆附入焉大意在箴砭世俗侈靡之失而歸之於三教清淨謂淸淨者儒之髓佛之原道之宗又謂佛繼三王周孔有功於後世三王周孔爲盛世之佛其立意未始不善而立言則悖謬甚矣
</p>
<div class="section" id="title-102"><h2>
	懿言日錄一卷二錄一卷續錄一卷别錄一卷附禮闈分校日記一卷七規一卷<span class="jiazhu">江蘇巡撫採進本</span>
</h2></div>
<p class="em2">
	國朝王喆生撰喆生字素巖崑山人康熙壬戌進士官翰林院編修是書編年成帙日錄始康熙庚申終丁丑二錄始戊寅終壬寅續錄始雍正癸卯終丁未多講學之語亦兼及雜事大旨尊程朱攻陸王謂孫奇逢初守程朱甚篤自鹿善繼誘以文成講習遂復異趣所遇非人固其不幸云云案鹿善繼之在明季力赴楊左之難觸璫焰而不辭洎大兵攻定興死守孤城力竭授命爲人如是亦奚愧於聖賢而喆生不論人品之醇疵但論學術之同異至以非人詆之程朱所傳恐不如是至别錄一卷純言修煉之術稱爲眞仙所傳又稱佛言應生無所住心是無上妙義能見得無住之心便可超凡云云純爲二氏之學其禮闈分校日記一卷乃康熙乙丑爲同考官時所作七規一卷則其邀講學諸人結會每一會靜坐七晝夜以驗心學者也
</p>
<div class="section" id="title-103"><h2>
	方齋補莊<span class="jiazhu">無卷數　江蘇巡撫採進本</span>
</h2></div>
<p class="em2">
	國朝方正瑗撰正瑗字引除號方齋桐城人康熙庚子舉人官至陝西潼商道是書以莊子背馳聖道故即其内篇之目而補其所未及論者蓋欲明孔之全正莊之偏反莊之肆以歸學莊者於醇也然莊子之書汪洋恣肆本不附託聖人以立言此乃一一與之辨難殊爲贅設至反南華經之名而别名西華經尤爲不必矣
</p>
<div class="section" id="title-104"><h2>
	公餘筆記二卷<span class="jiazhu">江西巡撫採進本</span>
</h2></div>
<p class="em2">
	國朝張文炳撰文炳有易象數鈎深圖已著錄此書乃其講學之語凡八十一篇各立篇名其大意欲仿通書故其自序謂官浙江安吉州州判時嘗奉檄校刋欽定朱子全書御纂周易折中得益窺聖學之始終全體大用多所發明然其學以無爲宗已全流於佛氏又多雜以丹經之語亦爲不醇
</p>
<div class="section" id="title-105"><h2>
	容膝居集雜錄六卷<span class="jiazhu">浙江巡撫採進本</span>
</h2></div>
<p class="em2">
	國朝葛芝撰芝字龍仙崑山人是書所載類多格言若所云心本無欲欲者非心之類其學蓋頗雜於禪卷首有芝自序不著年月而中引魏禧徐枋語知爲近時人作矣
</p>
<div class="section" id="title-106"><h2>
	苕西問答一卷<span class="jiazhu">浙江巡撫採進本</span>
</h2></div>
<p class="em2">
	國朝吳學孔錄其師羅爲賡講學語也爲賡號西溪南充人康熙中官烏程縣知縣嘗顏其書室曰古小學與門人講論其中因自錄其問答而附以與人論學之書其大旨出於陸王而體例則全如禪宗機鋒
</p>
<div class="section" id="title-107"><h2>
	續箋山房集畧十八卷<span class="jiazhu">兵部員外郞丁田樹家藏本</span>
</h2></div>
<p class="em2">
	國朝鄭道明撰道明字希濓號松岡懷寧人乾隆丙辰副榜貢生是編皆其讀書劄記之文卷一曰理氣解畧卷二至卷四曰四書解畧卷五曰四書微畧卷六至卷八曰四書疏畧卷九曰洪範解畧卷十曰春秋解畧卷十一至十四曰經史解畧卷十五曰明史論畧卷十六十七曰明史綱目述畧卷十八曰塟儀記畧節烈記畧其學皆尺尺寸寸摹仿宋儒惟恐有一毫不似
</p>
<div class="section" id="title-108"><h2>
	頤菴心言一卷<span class="jiazhu">山東巡撫採進本</span>
</h2></div>
<p class="em2">
	國朝喬大凱撰大凱有周易觀瀾已著錄是編乃其筆記之文多所論辨而頗近拘迂
</p>
<div class="section" id="title-109"><h2>
	聖學逢原錄十八卷<span class="jiazhu">安徽巡撫採進本</span>
</h2></div>
<p class="em2">
	國朝金維嘉撰維嘉號潛川休寧人是書每卷爲一類每類以六字標題旣以逢原錄爲名而每卷之首又别題深造篇第幾字未喻其例其書爲講學而作然大旨叅雜以佛老
</p>
<p class="em2">
	右雜家類雜學之屬一百八十五部七百四十卷<span class="jiazhu">内十三部無卷數</span>皆附存目
</p> 



</div></body></html>