<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百六十九·集部二十二（别集類二十二）</title></head><body><div id="text">

<p>
<strong>欽定四庫全書總目卷一百六十九</strong>
</p>
<div class="section" id="title-0"><h1>
	集部二十二
</h1><hr/></div>
<div class="section" id="title-1"><h2>
	别集類二十二
</h2></div>
<div class="section" id="title-2"><h2>
	明太祖文集二十卷<span class="jiazhu">兩江總督採進本</span>
</h2></div>
<p class="em2">
	明巡按直隸督學御史姚士觀南京戶部督儲主事沈鈇仝校刋分十八類曰詔曰制曰誥曰書曰勅命曰策問曰勅問曰論曰樂章曰樂歌曰文曰碑曰記曰序曰說曰雜著曰祭文曰詩按太祖集初刻於洪武七年劉基及宋濂文集所載序文俱云五卷稱翰林學士樂韶鳳所編錄然黄虞稷千頃堂書目已不著錄所著錄者有太祖文集三十卷注曰甲集二卷乙集三卷丙集文十四卷詩一卷丁集十卷又太祖文集類編十二卷又太祖詩集五卷又太祖御製書稿三卷均與此本不符焦竑國史經籍志列太祖文集二十卷又三十卷此本卷數與竑所列前一本合當即竑所著錄歟其刻在萬曆十四年編次不知出誰手目録之末有姚士觀等跋語乃據舊本刻於中都亦未能詳考所自來也考朱彝尊明詩綜載有太祖神鳳操一首而集内無之則亦未爲賅備然所謂三十卷者今未見傳本其存佚均未可知近時諸家所藏弆大抵皆即士觀等所刻今亦據以著錄存有明一代開國之著作焉
</p>
<div class="section" id="title-3"><h2>
	宋學士全集三十六卷<span class="jiazhu">内府藏本</span>
</h2></div>
<p class="em2">
	明宋濂撰濂有篇海類編已著錄元末文章以吳萊柳貫黃溍爲一朝之後勁濂初從萊學旣又學於貫與溍其授受具有源流又早從聞人夢吉講貫五經其學問亦具有根柢明史濂本傳稱其自少至老未嘗一日去書卷於學無所不通爲文醇深演迤與古作者並在朝郊社宗廟山川百神之典朝會燕饗律曆衣冠之制四裔貢賦賞勞之儀旁及元勲巨卿碑記刻石之詞咸以委濓爲開國文臣之首士大夫造門乞文者後先相踵外國貢使亦知其名高麗安南日本至出兼金購其文集劉基傳中又稱所爲文章氣昌而奇與濂並爲一代之宗今觀二家之集濂文雍容渾穆如天閑良驥魚魚雅雅自中節度基文神鋒四出如千金駿足飛騰飄瞥驀澗注坡雖皆極天下之選而以德以力則畧有間矣方孝孺受業於濂努力繼之然較其品格亦終如蘇之與歐蓋基講經世之畧所學不及濂之醇孝孺自命太高意氣太盛所養不及濂之粹也
</p>
<div class="section" id="title-4"><h2>
	宋景濂未刻集二卷<span class="jiazhu">浙江巡撫採進本</span>
</h2></div>
<p class="em2">
	明宋濂撰濂集重刻於嘉靖中行世已久此本乃國朝順治乙未濂裔孫實頴得文徴明家所藏舊稿以示金壇蔣超超擇其中今本未載者得三十八篇編爲此集以補其遺今以韓叔陽刻本重勘其中跋何道夫所著宣撫鄭公墓銘等十一篇皆今本所已載超蓋檢之未審其餘二十七篇則實屬佚文推究當日之意蓋或以元代功臣諸頌及誌銘諸篇大抵作於前朝至明不免有所諱或以尊崇二氏不免過當嫌於躭溺異學而隱之觀楊士奇東里集倪謙文僖集並用楊傑無爲集例凡爲二氏而作者皆别爲卷帙附綴末簡不散入各體之中則正德嘉靖以前士大夫之持論可大畧覩矣然古來操觚之士如韓愈之於高閑文暢持論終始謹嚴固其正也其餘若蘇黃諸集不入學派者勿論至於胡寅眞德秀皆講學家所謂大儒致堂西山二集此類正復不少蓋文章一道隨事立言與訓詁經義排纂語錄其例小殊宋儒尚不能拘則濂作釋老之文又何必欲滅其迹歟
</p>
<div class="section" id="title-5"><h2>
	誠意伯文集二十卷<span class="jiazhu">浙江巡撫採進本</span>
</h2></div>
<p class="em2">
	明劉基撰基有國初禮賢錄已著錄其詩文雜著凡郁離子四卷覆瓿集十卷寫情集二卷春秋明經二卷犂眉集二卷本各自爲書成化中巡按浙江御史戴鱀等始合爲一帙而冠以基孫廌等所撰翊運錄蓋以中載詔旨制勅故列之卷首然其書究屬廌編用以編入卷數使此集標基之名而開卷乃他人之書殊乖體例今移綴是錄於末簡以正其訛餘十九卷則悉仍戴本之原次以存其舊基遭逢興運參預帷幄秘計深謀多所稗贊世遂謬謂爲前知凡䜟緯術數之說一切附會於基神怪謬妄無所不至方技家逓相熒惑百無一眞惟此一集尚眞出基手其詩沈鬱頓挫自成一家足與高啟相抗其文閎深肅括亦宋濂王禕之亞楊守陳序謂子房之策不見詞章元齡之文僅辦符檄未見樹開國之勲業而兼傳世之文章可謂千古人豪斯言允矣大抵其學問智畧如耶律楚材劉秉忠而文章則非二人所及也
</p>
<div class="section" id="title-6"><h2>
	鳳池吟稿十卷<span class="jiazhu">浙江汪汝瑮家藏本</span>
</h2></div>
<p class="em2">
	明汪廣洋撰廣洋字朝宗高郵人流寓太平元末舉進士太祖渡江召爲元師府令史官至右丞相封忠勤伯洪武十二年坐貶廣南於中途賜死事蹟具明史本傳廣洋有幹濟才屢叅政柄亦無他罪惡徒以初與楊憲同爲中書左右丞又與胡惟庸同爲左右丞相俱隱忍依違不能發其姦狀卒以黨誅蓋巧宦而適以巧敗故史稱其有負於爰立至於學問文章則史稱少師余闕淹通經史善篆隸工爲歌詩今觀是集大都淸剛典重一洗元人纎媚之習朱彝尊靜志居詩話嘗摘其五言之平沙誰戲馬落日自登臺湖水當門落松雲傍枕浮懷人當永夜看月上疎桐對客開春酒當門掃落花天垂芳草地漁唱夕陽村等句數十聯以爲可入唐人主客圖靜居北郭猶當遜之毋論孟載其論頗爲允愜雖當時爲宋濂諸人盛名所掩世不甚稱然觀其遺作究不愧一代開國之音也
</p>
<div class="section" id="title-7"><h2>
	陶學士集二十卷<span class="jiazhu">浙江汪汝瑮家藏本</span>
</h2></div>
<p class="em2">
	明陶安撰安字主靜當塗人元至正八年中浙江鄉試入明官至江西行省參知政事事蹟具明史本傳其詩一曰辭達集一曰知新近稿一曰黃崗寓稿一曰鶴沙小記一曰江行雜咏本各自爲集此本分體編次與所作賦詞共爲十卷其文亦十卷而送人之序引居其半或以安文章宿望人得其贈言以爲榮故求之者多耶又安以儒臣司著作於郊社宗廟典禮皆有奏議若明初分祭南北郊及四代各一廟之制皆定於安又刑律亦安所裁而集中均不載其文殆以朝廷公牘同署者不一人故不復列入私集也世言祝壽之序自歸有光始入集考此集已有二篇則不自有光始矣安聲價亞於宋濂然學術深醇其詞皆平正典實有先正遺風一代開國之初應運而生者其氣象固終不侔也
</p>
<div class="section" id="title-8"><h2>
	西隱集十卷<span class="jiazhu">浙江汪汝瑮家藏本</span>
</h2></div>
<p class="em2">
	明宋訥撰訥字仲敏滑縣人元至正中舉進士官鹽山知縣洪武十三年徴爲國子助教陞翰林學士文淵閣大學士遷國子祭酒卒正德中追諡文恪事蹟具明史本傳劉三吾撰訥墓誌稱所著西隱集十七卷而明史藝文志黄虞稷千頃堂書目俱作十卷此本有東萊劉師魯序稱其集初爲上海張趨所手錄滑人王崇之令上海從其後求得而刻之嵗久漫漶師魯因鳩工重刻蓋即十卷之本豈張趨繕録之時又有所删併故與墓誌不合歟集前四卷爲賦詩後六卷爲雜文附以明太祖手勅四道及白雲茅屋賦二篇記一篇白雲茅屋者訥所築别墅之名也訥領成均冑子之任師道嚴正爲一時典型文章亦渾厚醇雅其奉勅製太學碑極爲太祖所賞今具載集中又有壬子嵗考試秋闈次北平詩及秋闈即事諸詩壬子乃洪武六年蓋訥未仕之前已應聘爲北平考官而本傳墓誌均未之載其過元故官詩十九首尤纒綿悱惻有風人忠厚之遺朱彝尊靜志居詩話甚推其半船凉色潮生海兩岸秋風浪拍沙華表柱頭相語鶴秣陵江上獨歸鴻諸佳句云
</p>
<div class="section" id="title-9"><h2>
	王忠文公集二十四卷<span class="jiazhu">浙江巡撫採進本</span>
</h2></div>
<p class="em2">
	明王禕撰禕有大事記續編已著錄是集前十二卷題鄱陽劉傑編輯廬陵劉同校正十三卷以下則編輯者改題同校正者改題傑意二人各刋其半歟傑即正統六年爲義烏丞時表禕之忠於朝得贈官賜諡者也禕所著本爲華川前集十卷後集十卷傑等合編爲此本卷端胡翰胡行簡二序皆爲前集作宋濂蘇伯衡二序皆爲後集作其楊士奇一序則爲此本作也禕師黃溍友宋濂學有淵源故其文醇樸宏肆有宋人軌範濂序稱其文凡三變初年所作幅程廣而運化宏壯年出遊之後氣象益以沈雄曁四十以後乃渾然天成條理不爽可謂知禕之深矣鄭瑗井觀瑣言稱其文精密而氣弱非篤論也集中多代擬古人之作蓋學文之時設身處地以殫揣摩之功宋代諸集往往有此亦未可以游戲譏焉
</p>
<div class="section" id="title-10"><h2>
	翠屏集四卷<span class="jiazhu">浙江汪汝瑮家藏本</span>
</h2></div>
<p class="em2">
	明張以寧撰以寧有春王正月考已著錄是集爲宣德三年所刋陳璉爲之序稱以寧文集爲其子孟晦所編宋濂序之詩集爲其門人石光霽所編劉三吾陳南賔序之其孫南雄教官隆復以安南稿續板行世今三序皆冠集首而詩文集總題光霽編次嗣孫德慶州訓導淮續編與序不同未喻其故其文神鋒雋利稍乏渾涵深厚之氣其詩五言古體意境淸逸七言古體亦遒警惟倦繡篇洗衣曲等數章稍未脫元季綺縟之習近體皆淸新間有涉於纎仄者如次李宗烈韻詩浮生萬古有萬古濁酒一杯復一杯之類然偶一見之不爲全體之累也明史文苑傳稱以寧在元以翰林侍讀學士知制誥在朝宿儒虞集歐陽元揭徯斯黃搢之屬相繼物故以寧有俊才博學强記擅名於時人呼小張學士云云則以寧兼以文章顯不但以春秋名家徐泰詩談稱以寧詩高雅俊逸超絶畦畛如翠屏千仞可望而不可躋雖推挹稍過然亦幾乎近似矣
</p>
<div class="section" id="title-11"><h2>
	說學齋稿四卷<span class="jiazhu">浙江鮑士恭家藏本</span>
</h2></div>
<p>
</p>
<p>
</p>
<p class="em2">
	明危素撰素有草廬年譜已著錄據千頃堂書目其文集本五十卷明代已散佚不存此本乃嘉靖三十八年歸有光從吳氏得素手稿傳抄其文不分卷帙但於紙尾記所作年嵗皆在元時所作有光跋稱共一百三十六篇此本乃止一百三十三篇又王懋竑白田雜著有是集跋稱賦三贊二銘二頌三記五十有一序七十有六共一百三十八首以有光跋爲傳寫之誤然據懋竑所列實止一百三十七首數亦不符殆舊無刋板好事者逓相傳錄故篇數叅差不能畫一實則一本也素晩節不終爲世僇笑其人本不足稱而文章則歐虞黃柳之後屹爲大宗懋竑跋稱其文演迤澄泓視之若平易而實不可幾及非熙甫莫知其深其珍重鈔傳蓋非漫然矣
</p>
<div class="section" id="title-12"><h2>
	雲林集二卷<span class="jiazhu">浙江鮑士恭家藏本</span>
</h2></div>
<p class="em2">
	明危素撰皆在元代所作之詩納新爲編次成集者也素家居臨川相近有雲林山嘗讀書其上方方壺爲作雲林圖陳旅等俱賦詩以紀其事故集即以是爲名朱彝尊曝書亭集有是書跋稱發雕於後至元三年則彝尊所見乃元時舊板此本卷帙相符蓋猶從原刻抄傳者特彝尊跋稱前有虞集序而此本所載乃集贈行序一篇絶與詩集無涉似爲後人所附入觀其静志居詩話亦稱前有虞集送行序則已自知其誤而改之矣素於元末負盛名入明以後其人不爲世所重其文亦遂不復收拾故說學齋集僅存在元之文而此集亦僅存在元之詩不足盡素之著作然氣格雄偉風骨遒上足以陵轢一時就詩論詩要不能不推爲元季一作者矣原集共詩七十六首浙江鮑氏知不足齋本復從他書蒐採増入補遺十四首較爲完備今並仍而錄之焉
</p>
<div class="section" id="title-13"><h2>
	白雲集七卷<span class="jiazhu">安徽巡撫採進本</span>
</h2></div>
<p class="em2">
	明唐桂芳撰桂芳一名仲字仲實號白雲又號三峯歙縣人教授元之第五子少從洪焱祖學弱冠爲明道書院司訓元至正中用薦授建寧路崇安縣教諭再任南雄路學正以憂歸明太祖定徽州召對稱旨命之仕以瞽廢辭尋攝紫陽書院山長卒年七十有三此集在程敏政所編唐氏三先生集中廬陵鍾晦撰桂芳行狀稱其文一以氣爲主今觀集中有與陳浩書稱嘗慕蘇老泉閉戶探賾古今上下融液胸臆故下筆源源而無艱險窘迫態輒謂文不可學而能氣可以養而致此蘇老家傳法也蓋其平生宗旨如此故所作容與逶迤絶無聱牙晦澁之習詩亦淸諧婉麗頗合雅音集中重修興安府孔子廟記稱龍鳯元年大丞相統軍下太平克應天六年冬僉事黃公行郡興安重建府學又贈汪德元序稱大丞相吳國公又黃憲僉唱酬詩序稱大丞相位冢宰之明年案龍鳳乃韓林兒年號大丞相即明太祖蓋明興時實假僞宋號令故用其紀年徽州改興安府在丁酉年見明史地理志其爲冢宰事則明史不載蓋必林兒所加官而其後諱之此亦可以證史也
</p>
<div class="section" id="title-14"><h2>
	登州集二十三卷<span class="jiazhu">福建巡撫採進本</span>
</h2></div>
<p class="em2">
	明林弼撰弼字元凱龍溪人元至正戊子進士爲漳州路知事明初以儒士修禮樂書授吏部主事官至登州府知府弼嘗與王廉同使安南以郤贐金爲太祖所器平生著作有梅雪齋稿使安南集是集總名登州蓋彚爲一編總題以所終之官也凡詩七卷文十六卷其使安南集宋濂曾爲之序稱其文辭爾雅王禕亦嘗贈以詩與之唱酬其墓誌即王廉所作稱其詩文皆雄偉軼宕淸峻之語夐出麈表蓋明初閩南以明經學古擅名文苑者弼實爲之冠也弼又名唐臣以時禁國號名氏遂仍舊名是弼其初名唐臣乃其改名朱彝尊明詩綜則云弼初名唐臣當由宋濂序謂唐臣更名爲弼致誤然宋序未嘗言初名唐臣也至弼改名旣久而此本之首尚署林唐臣撰殊乖其實今仍署弼名著之錄焉
</p>
<div class="section" id="title-15"><h2>
	槎翁詩集八卷<span class="jiazhu">浙江汪汝瑮家藏本</span>
</h2></div>
<p class="em2">
	明劉崧撰崧字子髙初名楚泰和人元末舉於鄉洪武三年以人材薦授職方郎中遷北平按察司副使坐事輸作京師十三年手勅召爲禮部侍郎擢吏部尚書致仕十四年復召爲國子司業未旬日卒事蹟具明史本傳崧七嵗能賦詩及長日課一篇讀書天寒皸裂不少輟其在官舍孤燈諷誦夜分不休蓋一生躭嗜吟咏至爲刻苦故徐泰詩談稱其如冬嶺孤松老而愈秀胡應麟詩藪稱當明之初吳中詩派昉於高啟越中詩派昉於劉基閩中詩派昉於林鴻嶺南詩派昉於孫蕡而江右詩派則昉於崧史亦稱崧善爲詩豫章人宗之爲西江派大抵以淸和婉約之音提導後進迨楊士奇等嗣起復變爲臺閣博大之體久之遂浸成冗漫北地信陽乃乘其獘而力排之遂分正嘉之門戶然崧詩平正典雅實不失爲正聲固不能以末流放失併咎剏始之人矣
</p>
<div class="section" id="title-16"><h2>
	東臯錄三卷<span class="jiazhu">兩淮鹽政採進本</span>
</h2></div>
<p class="em2">
	明釋妙聲撰妙聲字九臯吳縣人元末居景德寺後居常熟慧日寺又主平江北禪寺洪武三年與釋萬金同被召莅天下釋教所作詩文繕寫藏之山房洪武十七年其徒德瓛始刋行之明史藝文志明僧宏秀集皆作七卷此本有汲古閣印蓋毛晉家鈔本前有晉題識亦稱德瓛所刻凡詩三卷雜文四卷而其書雜文及詩僅共爲三卷蓋傳錄時所合併也妙聲入明時年已六十餘詩文多至正中所作故顧嗣立元詩選亦錄是集然方外者流不嬰爵祿不能以受官與否爲兩朝之斷限旣已謁帝金門即屬歸誠新主不能復以遺老稱矣今繫之明從其實也妙聲與袁桷張翥危素等俱相友善故所作頗有士風當元季擾攘之時感事抒懷往往激昻可誦雜文體裁淸整四六儷語亦具有南宋遺風在緇流之内雖未能語帶煙霞固猶非氣含蔬筍者也
</p>
<div class="section" id="title-17"><h2>
	覆瓿集七卷附錄一卷<span class="jiazhu">兩江總督採進本</span>
</h2></div>
<p class="em2">
	明朱同撰同字大同自號紫陽山樵休寧人翰林學士升之子明史附見升傳末是集末有范{木廩}跋稱洪武中以人材舉爲東宫官尋進禮部侍郎而同時范準作雲漢歸隱圖跋則云由吏部員外郎陞禮部侍郎準字平仲嘗受業於升與同交至契所記宜得其實又明史但載同坐事死而不著其詳蔣一葵堯山堂外紀乃云同以詞翰受知宫人多乞書便面一日御溝有浮尸帝疑之遂賜死其說頗荒唐未可信也集凡詩三卷多元末之作爽朗有格文四卷議論純粹不愧儒者之言惟編錄者不解體裁知有抝體律詩而不知何者爲抝體遂以七言古體之八句者列爲律詩弇陋殊甚今姑仍舊本錄之而附糾其繆焉
</p>
<div class="section" id="title-18"><h2>
	柘軒集四卷<span class="jiazhu">兩淮鹽政採進本</span>
</h2></div>
<p class="em2">
	明凌雲翰撰雲翰字彦翀錢塘人元至正十九年舉浙江鄉試除平江路學正不赴洪武辛酉以薦授四川成都教授坐貢舉乏人謫南荒以卒事見歸田詩話瞿宗吉與之最契語必不誣或以爲卒於官者悞也所作詩文雜著藏稿於家至永樂中其孫始編爲四卷朱彝尊靜志居詩話稱雲翰學於陳衆仲故其詩華而不爲靡馳騁而不離乎軌今案集有宣德中王羽序云莆田陳衆仲提舉浙路儒政以文鳴於東南程以文聲譽與之伯仲柘軒汎掃程門獲承指授其里人夏節作雲翰行述亦云早遊黟南程以文之門是雲翰所師事者乃程文而非陳旅諸家所記甚明彝尊之言未知何據至謂其五言如陪祭作七言如鬼獵圖才情奔放不可羈靮直可搴郁離之旗摩靑邱之壘則評品頗當於雲翰非溢量也
</p>
<div class="section" id="title-19"><h2>
	白雲藁五卷<span class="jiazhu">浙江汪啟淑家藏本</span>
</h2></div>
<p class="em2">
	明朱右撰右字伯賢臨海人自號鄒陽子元至正二十一年嘗詣闕獻河淸頌不遇而歸洪武三年召修元史六年修日厯除翰林院編修七年修洪武正韻尋遷晉府右長史卒於官明史文苑傳附載趙壎傳中所著白雲藁本十卷今世所傳僅存五卷雜文之後僅有琴操而無詩檢勘諸本並同無可校補朱彝尊靜志居詩話謂後五卷嘗得内閣本一過眼恨未鈔成足本則彝尊家所藏亦非完帙也右爲文不矯語秦漢惟以唐宋爲宗嘗選韓柳歐陽曾王三蘇爲八先生文集八家之目實權輿於此其格律淵源悉出於是故所作類多修潔自好不爲支蔓之詞亦不爲艱深之語雖謹守䂓程罕能變化未免意言並盡而較諸野調蕪詞馳騁自喜終不知先民矩矱爲何物者有上下牀之別矣
</p>
<div class="section" id="title-20"><h2>
	密庵集八卷<span class="jiazhu">永樂大典本</span>
</h2></div>
<p class="em2">
	明謝肅撰肅字原功上虞人元至正末張士誠據吳肅慨然欲見宰相獻偃兵息民之策卒無所遇歸隱於越洪武中舉明經授福建按察司僉事以事被逮下獄死明史藝文志焦竑國史經籍志黃虞稷千頃堂書目俱載肅密庵集十卷而傳本久稀藏書家罕著於錄惟永樂大典中所收肅詩文頗多其時肅没未久而姚廣孝等巳錄其遺集與古人同列知當日即重其文矣朱彝尊靜志居詩話稱肅初謁貢師泰於吳山仰高亭時貢方奉詔漕閩廣粟當泛舟大海因與同載至海昌留居州北執經問難凡一詩之出一文之就折衷論議必當於理乃已是肅之學問淵源實出師泰觀集中題天風海濤亭詩序云用先師尚書貢公玩齋所詠詩一句爲起以仰止於公又師泰遺集亦肅所刋行均惓惓不忘其本故所作古文詞格律具有法程其在濰州寄人一詩載所與同徴修禮書者有張紳楊翮等十人之名爲明史禮志所未及又送行人蔡天英頒琉球國王印寳一詩考之明史外國傳但有賜中山山南山北三王鍍金銀印一事而不言曾遣行人凡此之類於考史尤有所禆益謹採掇編次釐爲八卷又戴良原序二首別見九靈集中今並取弁簡端以畧還其舊焉
</p>
<div class="section" id="title-21"><h2>
	淸江詩集十卷文集三十一卷<span class="jiazhu">編修汪如藻家藏本</span>
</h2></div>
<p class="em2">
	明貝瓊撰瓊字廷琚一名闕字廷臣崇德人元末領鄉薦遭亂退居殳山明初徴修元史除國子監助教事蹟附見明史宋訥傳考程慶珫聲文會選以貝闕貝瓊爲二人然陶宗儀輟耕錄載妓女眞眞事云嘉興貝闕有詩今眞眞曲載此集中則瓊一名闕審矣兩浙名賢錄載瓊集二十卷明萬曆中所刻乃止三卷此本凡詩集十卷文集分海昌集一卷雲間集七卷兩峯集三卷金陵集十卷中都稿九卷歸田稿一卷僅有鈔本流傳康熙丁亥桐鄉金壇購得之始爲刋板瓊學詩於楊維楨然其論文稱立言不在嶄絶刻峭而平衍爲可觀不在荒唐險怪而豐腴爲可樂蓋雖岀於維楨之門而學其所長不學其所短宗旨頗不相襲朱彝尊靜志居詩話謂其詩爽豁類汪廣洋整麗如劉基圓秀勝林鴻淸空近袁凱風華亞高啟朗淨過張羽繁縟愈孫蕡足以領袖一時鄉曲之言未免過實然其詩温厚之中自然高秀雖不能兼有諸人之勝而馳驟於諸人之間實固無所多讓其文亦沖融和雅有一唱三歎之音史稱宋濂爲司業建議立四學並祀舜禹湯文爲先聖瓊作釋奠解駁之識者多是瓊議則其考證古禮尤有依據不但詞采之工矣
</p>
<div class="section" id="title-22"><h2>
	蘇平仲集十六卷<span class="jiazhu">浙江巡撫採進本</span>
</h2></div>
<p class="em2">
	明蘇伯衡撰伯衡有空同子瞽說已著錄是集卷首有洪武四年劉基序而集中厚德庵記云庵成於洪武壬戌十二月則是記乃洪武十五年以後之作基所序者尚未定之初稿也又集末有洪武八年胡翰跋謂伯衡選爲太學官居太學六年考明史稱伯衡以丙午歲爲國子學錄伯衡所著國子學同官記稱以丁未陞學正其詩又有庚戌七月十日奉命編摩國史口號則伯衡由學正擢編修實在洪武三年上距丙午僅五年翰與伯衡同時所敘不應有悞或史悞移後一年歟集爲正統壬戌處州推官黎諒所重刋朱濓序稱其不求似古人而未嘗不似又明史文苑傳稱濓以翰林學士承旨致仕薦伯衡自代稱其文詞蔚贍有法殆非虚美鄭瑗井觀瑣言病其用意太苦遣詞太繁縟不可爲法則過高之論矣
</p>
<div class="section" id="title-23"><h2>
	胡仲子集十卷<span class="jiazhu">浙江汪汝瑮家藏本</span>
</h2></div>
<p class="em2">
	明胡翰撰翰字仲子一字仲申金華人洪武初以薦爲衢州府教授事迹具明史文苑傳是集乃其門人劉剛及浦陽王懋温所編以洪武十四年刋板今印本罕傳惟寫本猶存於世凡文九卷詩一卷史稱其文曰胡仲子集詩曰長山先生集今合爲一集豈剛等所併歟史又稱翰少從吳師道及吳萊學爲古文復登同邑許謙之門今觀其文章多得二吳遺法而持論多切世用與謙之坐談誠敬小殊然嘗與修元史五行志序論即其所撰今見集中於天人和同之際剖析頗微犧尊辨宗法論諸篇亦湛深經術則又未嘗不精究儒理也詩不多作故卷帙寥寥而格意特爲高秀朱彝尊靜志居詩話曰金華承黃文獻溍柳文肅贯吳貞文萊之後多以古文詞鳴詩非所好以詩諭吾必以仲申爲巨擘焉獨孤及之論曰五言之源生於國風廣於離騷著於蘇李盛於曹劉漢魏作者質有餘而文不足以今揆昔則有朱弦疏越太羮遺味之嘆誦仲申五言正猶路鼗出於土鼓篆籀生於鳥跡庶幾哉升堂之彥乎宜潛溪有學林老虎文淵鯨之目也斯言允矣
</p>
<div class="section" id="title-24"><h2>
	始豐稿十四卷<span class="jiazhu">浙江巡撫採進本</span>
</h2></div>
<p class="em2">
	明徐一䕫撰一䕫有藝圃搜奇已著錄朱彝尊靜志居詩話曰大章遺稿罕傳余於京師見之新城王貽上所凡四冊比余家藏者倍之然驗其目無詩猶未是足本案今行世凡二本其一本六卷當即朱彝尊家所藏此本自一卷至三卷爲前稿自四卷至十四卷爲後稿皆雜文無詩當即王士禎家所藏矣據千頃堂書目載一䕫始豐類稿十五卷此本所佚不過詩一卷耳其文皆謹嚴有法度無元季冗沓之習其與王禕論修史書明史載之於本傳陳繼儒嘗稱其宋行宫考吳越國考研核精確王士禎又稱其錢塘鐵箭辨精於考核其歐史十國年譜備證一篇謂歐陽氏於吳越改元止據寳石山制稱寳正六年爲證一䕫復得錢鏐將許俊墓磗有寳正三年字以證歐史之不誣又謂元瓘襲位後不復改元立說皆有根據觀其所辨始知明嘉靖間錢德洪所撰吳越世家疑辨謂改元之事別無證據者特爲先世諱耳是又多資考證不但其文之工也
</p>
<div class="section" id="title-25"><h2>
	王常宗集四卷補遺一卷續補遺一卷<span class="jiazhu">江蘇巡撫採進本</span>
</h2></div>
<p class="em2">
	明王彝撰彝字常宗其先蜀人本姓陳氏父仕元爲崑山教授遂遷嘉定洪武初以布衣召修元史賜金幣遣還尋遷入翰林以母老乞歸養自號嬀蜼子後以魏觀上梁文事與高啟併誅明史文苑傳附載趙壎傳中其集本名三近齋稿弘治中都穆編爲文三卷詩一卷劉廷璋浦杲又輯補遺一卷今世所傳鈔本又有續補遺一卷不知何人所輯考其體格與全集相類似非贋作也王士禎香祖筆記曰王徴士集都少卿元敬編元敬稱其古文明暢英發又或以爲吳中四傑之一以常宗代張來儀者今觀其詩歌行擬李賀温庭筠墮入惡道餘體亦不能佳安能與高楊相頡頑乎云云案彝之學出天台孟夢恂夢恂之學出婺州金履祥本眞德秀文章正宗之派故持論過嚴或激而至於巳甚集中文妖一篇爲楊維楨而作者曰天下所謂妖者狐而已矣俄而爲女婦而世之男子惑焉則見其黛綠朱白柔曼傾衍之容無乎不至雖然以爲人也則非人以爲婦女也則非婦女而有室家之道焉此狐之所以妖也浙之西言文者必曰楊先生予觀其文以滛詞譎語裂仁義反名實濁亂先聖之道顧乃柔曼傾衍黛綠朱白奄然以自媚宜乎世之爲男子者之惑之也云云其言矯枉過直而詬厲亦復傷雅雖石介作怪說以詆楊億不至於是士禎所云或亦有激而報之乎然其文大致淳謹詩亦尚不失風格雖不足以勝張羽必以爲一無可取則又太過香祖筆記成於士禎晚年詆訶過厲時復有之固未可據爲定論矣
</p>
<div class="section" id="title-26"><h2>
	百石山房逸稿二卷<span class="jiazhu">兩淮馬裕家藏本</span>
</h2></div>
<p class="em2">
	明張孟兼撰孟兼名丁以字行浦江人洪武初徴爲國子監學錄與修元史以太常丞岀爲山西按察司僉事遷山東按察司副使以執法不阿爲吳印所誣訐棄市明史文苑傳附載趙壎傳中藝文志載孟兼文集六卷焦竑國史經籍志亦同其本久已散佚近時有孟兼十一世孫思煌者始掇拾他書所載重編定爲五卷而集内收他人唱和題贈之作幾十之七八孟兼著作乃寥寥無多此本不知何人所輯視思煌本較多數首疑尚出明人裒集故思煌未之見也孟兼與宋濂同里其被召也濂實薦之太祖與劉基論一時文人基稱宋濂第一而已居其次又其次即孟兼今雖不覩其全集而即二卷以觀其詩文温雅淸麗具有體裁而龍驤虎歩之氣亦隱然不可遏抑接迹二人良足驂駕基雖一時之論即以爲定評可矣
</p>
<div class="section" id="title-27"><h2>
	滄螺集六卷<span class="jiazhu">兩淮馬裕家藏本</span>
</h2></div>
<p class="em2">
	明孫作撰作字大雅以字行一字次知江陰人元至正末避兵於吳初受張士誠之招旋去之松江洪武癸丑召修曰厯書成除翰林院編修以老病乞外授太平府教授入爲國子助教尋遷司業以事廢爲民後復爲長樂縣教諭作自號東家子宋濂爲作東家子傳推挹甚至明史文苑傳附載陶宗儀傳末是集凡詩一卷文五卷其詩力追黃庭堅在元季自爲別調集中與陳檢校詩有曰蘇子落筆崩山海豫章吐句敵山嶽湯湯濤瀾絶厓岸萼萼木石森劍槊二子低昻久不下藪澤遂包貙與鱷至今雜遝呼衆賔誰敢崛强二子角吾尤愛豫章撫卷氣先愕磨牙咋舌熊豹面以手捫膺來就縛士如此老固可佳不信後來無繼作其宗旨灼然可見然才力不及庭堅之富鎔鑄陶冶亦不及庭堅之深雖頗拔俗而未能造古東家子傳一字不及其詩蓋有微意非漏畧也至於文則磊落奇偉而隱有程度卓然足以自傳東家子傳謂他人之文束於理則詞不暢肆於詞則理不直惟作洞矚千古之上析之則理勝闢之則詞嚴動有據依皆非臆說明史文苑傳亦稱其文醇正典雅云
</p>
<div class="section" id="title-28"><h2>
	臨安集六卷<span class="jiazhu">永樂大典本</span>
</h2></div>
<p class="em2">
	明錢宰撰宰字子予一字伯均會稽人元至正中中甲科親老不赴公車教授於鄉明初徴修禮樂書尋以病去洪武六年授國子助教以賦早朝詩忤旨遣歸二十七年又召修書傳會選書成優賚加博士致仕事迹附見明史趙俶傳考集中金陵形勝論末署洪武二十七年六月國子博士致仕錢宰進是致仕即在奉召之年蓋留京師者不及一嵗也宰學有原本在元末巳稱宿儒韓宜可唐之淳皆其弟子其詩吐辭淸拔寓意高遠刻意古調不屑爲豔仄之體徐泰詩談譬以霜曉鯨音自然洪亮古文雖非所擅長而謹守法度亦無卑冗之習其集明史藝文志焦竑國史經籍志俱未著錄則在明代行世已稀今從永樂大典中採掇編排叅以諸選本所錄釐爲六卷以備明初之一家宰本浙東人集以臨安名者蓋自以爲吳越武肅王十四世孫從其舊貫也
</p>
<div class="section" id="title-29"><h2>
	尚絅齋集五卷<span class="jiazhu">編修朱筠家藏本</span>
</h2></div>
<p class="em2">
	明童冀撰冀字中州金華人洪武九年徴入書館後爲湖州府教授調北平坐罪死此集不知何人所編分詩文爲二集體例雜糅殆不可讀就其編目考之原目當爲金華集南行集霅川集北游集四種前三集兼載詩文惟北游集有詩無文後人不知古法以詩歸詩以文歸文分爲二集而詩文之中又不各歸其類前後複叠職此之由幸其雖經割裂尚未竄亂其次第猶有端緒可尋今詳考標題仍分爲四集中間時有闕文又霅川集末跋唐五王醉歸圖一篇書柳子厚伊尹五就桀贊後一篇書王簡死事傳後一篇書金節婦傳後一篇書集芳詩文卷後一篇卜釋一篇悉有錄無書蓋蠧蝕殘缺今亦仍其舊冀在明初與宋濂張羽姚廣孝相唱和詞意淸剛不染元季綺靡之習雖名不甚著而在一時作者之中固亦足相羽翼也
</p>
<div class="section" id="title-30"><h2>
	考古文集二卷<span class="jiazhu">浙江巡撫採進本</span>
</h2></div>
<p class="em2">
	明趙撝謙撰撝謙有六書本義已著錄明詩綜引黃宗羲之言謂其詩集名考古餘事凡千首不傳於世今考焦竑國史經籍志撝謙集巳不著錄黃虞稷千頃堂書目雖列其名而不著卷數則亦未見原本信乎其久不傳也此本所錄詩僅十餘篇古文亦祗五十餘篇前有順治丁酉黃世春序稱其子孫式微巳甚而能錄其遺集出没於藏書之家殆天將藉是而彰考古云云蓋其後人掇拾散亡重裒成帙者耳集後附遺言十六條又載其裔孫諸生頀上瓊州姜參政請復姓書及與浙中族姓札數通蓋撝謙没後其㓜子流寓海南依母族冒吳姓故頀請於姜而復之又撝謙所作造化經綸圖亦附於後編次頗無條理然傳刻先集者多因祖父以附子孫自宋元以來即往往以文集爲家牒陋例相沿亦不自是編始矣撝謙以小學名家不甚以文章著此本又僅存殘賸未必得其精華而意度波瀾頗存古法究與鈔語錄者有別是則學有原本之故也
</p>
<div class="section" id="title-31"><h2>
	劉彦昺集九卷<span class="jiazhu">編修汪如藻家藏本</span>
</h2></div>
<p class="em2">
	明劉炳撰炳字彥昺以字行鄱陽人洪武初獻書言事授中書典籖出爲大都督府掌記除東阿知縣閱兩考引疾歸明史文苑傳附載王冕傳中所著詩文本名春雨軒集乃其門人劉子昇所編楊維楨嘗爲評定其評亦附載集中維楨及危素宋濂徐矩皆爲作序王禕俞貞木周象初皆爲作跋此本題曰劉彥昺集不知何人所改也炳當元季兵亂時與弟煜結里閈相保寇至輙却走依余闕於安慶以其孤軍不振辭歸蓋亦才識之士故詩格伉爽挺拔類其爲人惟末附雜文一卷氣象薾弱殊遜其詩知所長不在此特以餘事及之矣案炳事跡畧具明史文苑傳中而江西通志引豫章人物志所紀炳厯官本末與史多有不合如史云炳至正中從軍於浙而志乃云爲叅政于光使金陵不知所據史云炳以言事爲典籖而志乃云先叅贊沐總制守鎭江尋授廣東衞知事考其弔余闕墓文結銜稱大都督府掌記在洪武十二年而哀曹國公詩有三年叅記府句沐西平輓詩有十年叅幕府句李文忠以洪武三年領大都督事沐英以洪武四年同知大都督府以年數計之不應未授典籖先叅贊沐英軍事前後亦相舛迕蓋稗官野史傳聞異詞往往如此今一以史文爲據而並存其同異以備考核又舊本中書元國號皆作原字蓋以明初刋板之時猶未奉二名不偏諱之詔故以原代元而傳寫者仍之歟事隔前朝理無避忌今悉改正從本文焉
</p>
<div class="section" id="title-32"><h2>
	藍山集六卷<span class="jiazhu">永樂大典本</span>
</h2></div>
<p class="em2">
	明藍仁撰仁字靜之崇安人明史文苑傳附載陶宗儀傳末稱元末杜本隱居武夷山仁與弟智往師之授以四明任松卿詩法遂謝科舉一意爲詩後辟武夷書院山長遷邵武尉不赴又稱其明初内附隨例徙臨濠則必嘗仕張士誠又集中有甲寅仲冬攝官詩甲寅爲洪武七年則放歸又嘗仕宦特其始末不可考耳仁詩規摹唐調而時時流入中晚蔣易作是集序稱其和平雅澹詞意融怡語不彫鎪氣無脂粉出乎性情之正而有太平之風惜其不列承明著作浮湛里閭傲睨林泉有達士之襟懷無騷人之哀怨即屢更患難而心恒裕如要其所作皆治世之音也雖推之稍過實亦近之閩中詩派明一代皆祖十子而不知仁兄弟爲之開先遂没其創始之功非公論也明史藝文志載仁集六卷朱彝尊作詩綜時猶及見之今外間絶少傳本杭世駿言吳焯家有之<span class="jiazhu">語詳藍澗集條下</span>然吳氏藏書今進入書局者未見此本其存佚不可知恐遂湮没謹從永樂大典中採掇裒輯得詩五百餘篇仍釐爲六卷以符原目著之於錄焉
</p>
<div class="section" id="title-33"><h2>
	藍澗集六卷<span class="jiazhu">永樂大典本</span>
</h2></div>
<p class="em2">
	明藍智撰其字諸書皆作明之而永樂大典獨題性之當時去明初未遠必有所據疑作明之者悞也明史文苑傳附載陶宗儀傳末稱洪武十年以薦授廣西按察司僉事著廉聲志乘均失載其事迹考集中有書懷詩十首乃在粤時所作以寄其子雲松樵者張榘爲之跋稱其持身廉正處事平允三載始終無失則史言著廉聲者當必有據劉彥昺集有輓藍氏昆季詩云桂林持節還高風振林谷則晚年又嘗謝事歸里矣智詩淸新婉約足以肩隨其兄五言結體高雅翛然塵外雖雄快不足而雋逸有餘七言頓挫瀏亮亦無失唐人矩矱與藍山一集卓然可稱二難靜志居詩話謂藍山藍澗集中詩選家互有參錯殆亦因其格調相近不能猝辨歟智集原自已不可考觀焦竑經籍志所載惟有藍靜之集而藍澗集獨未之及是明之中葉巳有散佚近亦未見傳本故杭世駿榕城詩話曰二藍集閩人無知者何氏閩書藍仁有藍山集藍智有藍澗集竹垞嘗輯入詩綜中以爲十子之先詩派實其昆友倡之集本合刻吳明經焯嘗於吳門買得藍山集是洪武時刋有蔣易張榘二序與竹垞言脗合而藍澗集究不可購徐惟和輯晉安風雅時二藍闕焉則此集之亡久矣云云惟永樂大典各韻中所收尚夥蒐輯裒綴其得古今體三百餘首雖篇什不及藍山集之富而大畧已見謹以類編次釐爲六卷俾其兄弟著作均不致冺没於後世云
</p>
<div class="section" id="title-34"><h2>
	大全集十八卷<span class="jiazhu">副都御史黃登賢家藏本</span>
</h2></div>
<p class="em2">
	明高啟撰啟字季迪長洲人元末避張士誠之亂遁居松江之靑邱自號靑邱子洪武初召修元史授翰林院國史編修官至戶部侍郎後坐撰魏觀上梁文被誅年僅三十九事蹟具明史文苑傳所著有吹臺集江館集鳳臺集婁江吟稿姑蘇雜詠凡二千餘首自選定爲缶鳴集十二卷凡九百餘首啟没無子其姪立於永樂元年鏤板行之至景泰初徐庸掇拾遺佚合爲一編題曰大全集劉昌爲之序即此本也啟天才高逸實據明一代詩人之上其於詩擬漢魏似漢魏擬六朝似六朝擬唐似唐擬宋似宋凡古人之所長無不兼之振元末纎穠縟麗之習而返之於古啟實爲有力然行世太早殞折太速未能鎔鑄變化自爲一家故備有古人之格而反不能名啟爲何格此則天實限之非啟過也特其摹仿古調之中自有精神意象存乎其間譬之褚臨褉帖究非硬黃雙鈎者比故終不與北地信陽太倉厯下同爲後人詬病焉
</p>
<div class="section" id="title-35"><h2>
	鳬藻集五卷<span class="jiazhu">兩江總督採進本</span>
</h2></div>
<p class="em2">
	明高啟撰唐時爲古文者主於矯俗體故成家者蔚爲鉅製不成家者則流於僻澁宋時爲古文者主於宗先正故歐蘇王曾而後沿及於元成家者不能盡闢門戶不成家者亦具有典型啟詩才富健工於摹古爲一代巨擘而古文則不甚著名然生於元末距宋未遠猶有前輩軌度非洪宣以後漸流爲膚廓冗沓號臺閣體者所及是集不知誰所編以其詩集例之殆亦啟自定末有魏夫人宋氏墓誌銘魏夫人者蘇州知府魏觀母也按明史本傳啟坐爲觀作上梁文見法則爲其末年之作蓋平生古文盡於此集矣初無刻本周忱爲蘇州巡撫時始得鈔本於郡人周立立之姑即啟婦也正統九年監察御史錢塘鄭士昂又得本於忱因命教授張素校刋之而忱爲之序此本爲雍正戊申桐鄉金壇所刻即因鄭本而正其譌多所校正壇即注啟詩集者故併刻是集成一家完書云
</p>
<div class="section" id="title-36"><h2>
	眉庵集十二卷<span class="jiazhu">安徽巡撫採進本</span>
</h2></div>
<p class="em2">
	明楊基撰基字孟載其先嘉州人祖官吳中因家焉始爲張士誠記室洪武初起爲滎陽縣知縣厯官山西按察使尋以事奪官輸作卒於工所明史文苑傳附載高啟傳中史稱基少以鐵笛歌爲楊維楨所稱與高啟張羽徐賁號明初四傑其詩頗沿元季穠纎之習都穆南濠詩話摘其佳句十二聯其所品題得失叅半李東陽懷麓堂詩話謂孟載春草詩最傳然綠迷歌扇紅襯舞裠已不能脫元詩氣習至簾爲看山盡捲西更過纎巧春來簾幙怕朝東直艶詞耳故徐泰詩談謂其天機雲錦自然美麗獨時出纎巧不及高啟之沖雅王世貞藝苑巵言謂其情至之語風雅掃地朱彝尊静志居詩話亦摘其詩語類詞者至數十聯而獨推重其五言古體然近體之佳者亦自淸俊流逸雖不能方駕靑邱要非餘子所及也集初爲鄭鋼板行成化中吳人張習重刻嘉州江朝宗爲之序習爲後志云
</p>
<div class="section" id="title-37"><h2>
	靜居集四卷<span class="jiazhu">浙江巡撫採進本</span>
</h2></div>
<p class="em2">
	明張羽撰羽字來儀後以字行更字附鳳本潯陽人僑居吳興元末領鄉薦爲安定書院山長再徙於吳洪武初徴授太常寺丞尋坐事竄嶺南未半道召還羽自知不免投龍江死明史文苑傳附載高啟傳中史稱其文章精潔有法尤長於詩太祖重其文洪武十六年嘗自述滁陽王事令羽撰廟碑何喬遠名山藏亦稱其文詞典雅紀載行事詳而有體顧其詩名尤著故編集者亦僅錄其詩而文則未之及也朱彝尊靜志居詩話謂其五言微嫌鬱轖近體亦非所長頗不免於微詞今觀其集律詩意取俊逸誠多失之平熟五言古體低昂婉轉殊有瀏亮之作亦不盡如彝尊所云至於歌行筆力雄放音節諧暢足爲一時之豪以之接跡靑邱先驅北郭盧前王後之間亦未必遽作蜂腰矣
</p>
<div class="section" id="title-38"><h2>
	北郭集六卷<span class="jiazhu">安徽巡撫採進本</span>
</h2></div>
<p class="em2">
	明徐賁撰賁字㓜文其先蜀人徙常州再徙平江張士誠開閫辟爲屬官賁與張羽俱避居湖州之蜀山洪武七年被薦至京嘗奉使晉冀有所廉訪及還檢其槖惟紀行詩數首太祖悅授給事中厯官河南左布政使會征洮岷兵過其境坐犒勞不時下獄死明史文苑傳附載高啟傳中賁善畫亦工於書李日華六研齋筆記稱其楷筆秀整端愼不爲沓拖自恣詹景鳳小辨亦稱其小楷法鍾兼虞然皆拘拘法内蓋其天性端謹不踰規矩故其詩才氣不及高楊張而法律謹嚴字句熨貼長篇短什並首尾温麗於三家別爲一格其客吳時嘗居城北之齊門故名集曰北郭舊本爲吳人張習編次今是集前後無序跋題曰陳邦瞻校蓋萬曆間重刻之本又非習所編之舊矣
</p>
<div class="section" id="title-39"><h2>
	鳴盛集四卷<span class="jiazhu">浙江汪啟淑家藏本</span>
</h2></div>
<p class="em2">
	明林鴻撰鴻字子羽福淸人洪武初以薦授將樂縣訓導厯官禮部精膳司員外郎年未四十自免歸事迹具明史文苑傳明初閩中善詩者有長樂陳亮高廷禮閩縣王恭唐泰鄭定王褒周元永福王偁侯官黃元而鴻爲之冠號十才子其論詩惟主唐音所作以格調勝是爲晉安詩派之祖李東陽懷麓堂詩話曰林子羽鳴盛集專學唐袁凱在野集專學杜蓋能極力摹擬不但字面句法併其題目亦效之開卷驟視宛若舊本然細味之求其流岀肺腑卓爾自立者指不能一再屈也是在宏正之間巳有異議故論者謂閩中才雋輩出亦云盛矣第晉安一派流傳未巳守林儀部高典籍之論若金科玉條凛不敢犯動爲七律如出一手是其末流且馴至爲世口實然鴻倡始之時固未嘗不舂容諧雅自協正聲未可以作法於涼遽相詆斥况高棅尚不免庸音鴻則時饒淸韻尤未可不分甲乙一例擯排矣此本爲成化初鴻郡人温州知府邵銅所編末有銅跋稱覽其舊稿慨然興思因詳加校勘補其缺畧然如張紅橋唱和詩詞事之有無不可知即才人放佚容或有之决無存諸本集之理此必銅摭小說妄增之夢游仙記一首疑亦寓言紅橋之事觀其名目乃襲元稹夢遊春詩可以意會銅亦附之簡末殊爲無識葉盛水東日記載銅天順中爲御史以言事忤權姦左遷知縣則其人亦錚錚者或平生以氣節自勵文章體例非所素嫻歟
</p>
<div class="section" id="title-40"><h2>
	白雲樵唱集二卷<span class="jiazhu">浙江范懋柱家天一閣藏本</span>
</h2></div>
<p class="em2">
	明王恭撰恭字安中閩縣人自稱皆山樵者閩中十子之一也成祖初以儒士薦修永樂大典授翰林院典籍明史文苑傳附載林鴻傳中其詩凡三集一曰鳯臺淸嘯乃官翰林以後作此集及草澤狂歌則皆未仕以前所作恭没之後湮晦不傳成化癸卯南京戶部尚書黃鎬蒐恭遺稿始得此集於吏部郎中長樂黃汝明家因屬汝明編次分爲前後二集卷首有永樂三年林環舊序兼爲三集而作者序中所刻次第以此集爲首知其詩在草澤狂歌以前卷末又有永樂中林蕙諸人所作皆山樵者傳贊辭說則刻成之後續爲增入者也恭與同邑高棅齊名同以布衣徴入翰林然棅岀山以後詩應酬潦倒無復淸思恭則厯官未久投牒遽歸迹其性情本躭山野此集又作於田居之日故吐言淸拔不染俗塵得大曆十子之遺意其格韻遠在棅上當時次第甲乙以棅居第三恭居第四殆亦所謂恥居王後者矣
</p>
<div class="section" id="title-41"><h2>
	草澤狂歌五卷<span class="jiazhu">編修汪如藻家藏本</span>
</h2></div>
<p class="em2">
	明王恭撰按恭所作三集鳳臺淸嘯巳不傳故千頃堂書目有其名而闕其卷數范氏天一閣藏本僅存其白雲樵唱而無此集此集出自秀水汪氏蓋幾佚而僅存也大致與白雲樵唱相近而中年所作情思較深靜志居詩話嘗摘舉其集中佳句數聨然如渭水寒流秦塞晚灞陵殘雨漢原秋椶櫚葉上驚新雨砧杵聲中憶故園幾處移家驚落葉一年歸夢在孤舟諸句皆詩家常語至雲歸獨樹天邊小雪罷孤峯鳥外靑句則小字形容頗拙罷字節次未明又鳥外明河秋一葉天涯凉月夜千峯句尤爲疵累夫晝見飛鳥不見明河夜見明河不見飛鳥上四字自不相貫一葉落而知秋不係乎明河天河夏月巳明不係乎落葉下三字亦不相屬蓋興之所到偶然拈及不足以盡其所長讀恭詩者毋執是以刻舟求劍可矣
</p>
<div class="section" id="title-42"><h2>
	半軒集十四卷<span class="jiazhu">兩淮馬裕家藏本</span>
</h2></div>
<p class="em2">
	明王行撰行字止仲長洲人少授徒於城北齊門洪武初有司延爲學校師後館凉國公藍玉家玉薦之太祖得召見玉誅行亦坐死事迹具明史文苑傳是時文士以藍黨誅者有行與孫蕡然蕡特爲玉偶題一畫無所攀附於其間其詩今在蕡集中亦並無假借溢分之語行則性喜談兵當元末兩浙兵起時嘗默坐籌其勝負與所親言之恒百不失一二益以自負及藍玉延之課其子遂數以兵法說玉頗與密議又與道衍深相投契嘗告以盍有所待不當以浮屠老蓋負其桀黠之才有不肯槁死牖下者故其文往往踔厲風發縱橫排奡極其意所馳騁而不能悉歸之醇正頗肖其爲人詩格亦淸剛蕭爽在北郭十子之中<span class="jiazhu">案明史文苑傳行與高啟徐賁高遜志唐肅宋克余堯臣張羽吕敏陳則號北郭十友亦曰十才子</span>與高啟稱爲勍敵就文論文不能不推一代奇才也
</p>
<div class="section" id="title-43"><h2>
	西菴集九卷<span class="jiazhu">浙江汪汝瑮家藏本</span>
</h2></div>
<p class="em2">
	明孫蕡撰蕡字仲衍廣東順德人洪武三年舉於鄉旋登進士授工部織染局使遷虹縣主簿召入爲翰林院典籍出爲平原主簿坐累逮繫旋釋之起爲蘇州經厯復坐累戌遼東旣而以嘗爲藍玉題畫坐玉黨論死事迹具明史文苑傳是編前有黃佐葉春及所撰小傳稱蕡著述甚富自兹集外尚有通鑑前編綱目孝經集善理學訓蒙和陶集古律詩其孝經集善則宋濓爲之序蕡殁諸書散逸其詩文今行世者爲門人黎貞所編然佐稱西菴集八卷而是編詩八卷文一卷卷端題姑蘇葉初春選或初春別加釐訂抑佐但舉其詩集歟蕡當元季綺靡之餘其詩獨卓然有古格雖神骨雋異不及高啟而要非林鴻諸人所及小說載書生見蘇軾侍姬朝雲之魂者得集句七言律詩十首七言絶句十五首今乃在此集第八卷末蓋蕡游戲之筆即黃佐傳中所稱集古律詩一卷是也黎貞乃綴於集後又併載其序遂似蕡眞有遇鬼事者殆與林鴻集末附載張紅橋詩同一無識姜南蓉塘詩話又從而盛稱之更無當矣
</p>
<div class="section" id="title-44"><h2>
	南村詩集四卷<span class="jiazhu">浙江鮑士恭家藏本</span>
</h2></div>
<p class="em2">
	明陶宗儀撰宗儀有國風尊經已著錄是編毛晉嘗刻入十元人集劉體仁七頌堂集有與張實水尺牘稱讀史不載陶南村竊謂此君靖節一流人今考十元人集内如倪瓚顧阿瑛亦皆親見新朝然瓚遁跡江湖阿瑛隨子謫徙未沾明祿自可附朱子綱目陶潛書晉之例宗儀則身巳仕明孫作滄螺集中有陶九成小傳可證晉仍列之元人非事實矣觀集中洪武三十一年皇太孫即位詩曰老臣忭舞南村底笑對兒孫兩鬢霜則宗儀臣明原不自諱又集中三月朔日至都門二日早朝三日率諸生赴禮部考試十日給賞十一日謝恩諸詩即明史本傳所謂洪武二十九年率諸生赴禮部試時作也是又豈東籬采菊之人所肯爲之事又何必曲相假借强使與栗里同稱乎是集不知何人所編考其題中年月及詩中詞意入明所作十之九惟鐃歌鼓吹曲諸篇似爲元時作耳其編次年月頗爲無緒殆雜收遺稿而錄之未遑銓次又顧阿瑛玉山草堂雅集所載澂懷樓七律一首送殊上人七律一首皆不見收知非宗儀自編也毛晉品其詩如疎林早秋殊不甚似然格力遒健實虞楊范揭之後勁非元末靡靡之音其在明初固屹然一巨手矣
</p>
<div class="section" id="title-45"><h2>
	望雲集五卷<span class="jiazhu">浙江鮑士恭家藏本</span>
</h2></div>
<p class="em2">
	明郭奎撰奎字子章巢縣人早從元余闕學慷慨有志節朱文正開大都督府於南昌嘗參其軍事後文正得罪奎亦坐誅明史文苑傅附見王冕傳中奎當干戈擾攘之際仗劍從軍備嘗險阻蒼凉激楚一發於詩五言古體原本漢魏頗得遺意七言古體時近李白五言律體純爲唐調七言律體稍雜宋音絶句則在唐宋之間元末明初可云挺岀趙汸宋濂皆爲之序推崇甚至良不誣矣五卷之末附短札三篇案嘉靖辛卯吳廷翰重刋是集但稱五言古詩三十七詞歌曲十三五七言律百有九排律雜詩四十四不言有文豈後人得其手稿附入耶集中送陳克明歸茶陵詩瑚璉字押入平韻蓋古人三聲之法古詩上山采蘼蕪以素餘故同押劉琨贈盧諶詩以璆叟同押蓋即其例非落韻也
</p>
<div class="section" id="title-46"><h2>
	蚓竅集十卷<span class="jiazhu">兩江總督採進本</span>
</h2></div>
<p class="em2">
	明管時敏撰時敏初明訥以字行華亭人洪武九年徴拜楚王府紀善從王之國後進左長史事楚王楨二十五年乞致仕歸里楨請命於朝留居武昌祿之終身築室黃屯山命曰全庵而名其集曰蚓竅蓋取韓愈石鼎聯句語也是集即楚王所刋中有丁鶴年評語鶴年家於武昌與時敏皆爲楚王所禮重故并其評語刻之時敏學詩於楊維楨而不蹈襲維楨之體所作舂容淡雅多近唐音張汝弼作董紀集序厯數松江詩人獨謂時敏詩淸麗優柔足與袁凱方駕蓋不誣也時敏又有秋香百詠還鄉紀行諸編在集外別行見周子治所作全庵記中今皆未見殆久而佚矣
</p>
<div class="section" id="title-47"><h2>
	西郊笑端集一卷<span class="jiazhu">兩淮鹽政採進本</span>
</h2></div>
<p class="em2">
	明董紀撰紀字良史以字行更字述夫上海人洪武壬戌舉賢良方正廷試對策稱旨授江西按察使僉事未幾告歸築西郊草堂以居因即以名其集然未及鋟板藁藏其門人周鼎家成化中鼎孫光祿寺少卿庠始爲刋印此本有宣德辛亥鼎後跋又有成化戊子錢溥序蓋又從庠刻本傳寫者也紀詩平易樸實視袁凱諸人稍爲不逮故張汝弼作是集序謂其漫爾而仕漫爾而歸詩文亦漫爾而著弗冀有傳頗致微詞而朱彝尊靜志居詩話則舉其題海屋詩過橋雲磬天台寺泊岸風帆日本船句謂亦不爲率漫然紀集明世未經再刻流播頗稀明史藝文志亦闕而不載彝尊明詩綜所錄但採之賴良大雅集中未及見其全帙故所摘佳句僅此今觀此集過質傷俚之弊誠所不免然其合作往往得元白張王遺意汝弼以一格繩人不足以盡詩體彝尊執一二語以爭之亦未盡紀所長也
</p>
<div class="section" id="title-48"><h2>
	草閣集六卷拾遺一卷附筠谷詩一卷<span class="jiazhu">兩淮鹽政採進本</span>
</h2></div>
<p class="em2">
	明李昱撰昱字宗表號草閣錢塘人南雍志作臨安人蓋偶署宋代地名非明之臨安也洪武中官國子監助教昱元季避地永康東陽間館於胡氏故集中與胡伯宏兄弟贈答之什最多此集乃昱没後伯宏及其友徐孟璣陳公明所輯拾遺一卷則其門人唐光祖所輯拾遺之後又附雜文四篇題曰文集不知何人所續輯或亦岀光祖之手歟昱詩才力雄贍古體長篇大抵淸剛雋上矯矯不羣近體亦卓犖無凡語雖爲高楊張徐諸人盛名所掩實則並騖中原未定孰居先後也末附筠谷詩一帙不著名氏案宋濂作昱詩序稱其子轅字公載爲詩能繼其家千頃堂書目亦載有李轅筠谷集註爲李昱之子官宜綸縣丞殆編錄者以卷帙無多附其父後觀詩内有冬至前日侍文讌胡伯奇濟生堂七言一首是轅作之明證矣朱彝尊曝書亭集有昱草閣集跋而不言末附筠谷詩或所見之本偶佚此卷也
</p>
<div class="section" id="title-49"><h2>
	樗菴類稿二卷<span class="jiazhu">永樂大典本</span>
</h2></div>
<p class="em2">
	明鄭潛撰潛字彥昭歙縣人元末由内臺掾廣東師府從事上計京師遂爲監修國史掾後擢正字厯官監察御史福建行省員外郎海北道廉訪副使泉州路總管入明起爲寳應縣主簿遷潞州同知至洪武十年乃致仕程敏政新安文獻志載其始末甚詳黃虞稷千頃堂書目列之元人誤也虞稷載樗菴類稿二卷今從永樂大典裒輯得古體詩五十首近體詩一百四十六首併原序三篇仍可編爲二卷計所遺亦無幾矣是集皆其在元所作程以文序稱行役小稿二卷豫章鄧文著所編凡一百五十餘篇其時方爲監察御史貢師泰序稱集其歌詩爲二卷題曰行役稿攬轡稿其時爲福建廉訪副使揭汯序始稱爲樗菴類稿不言卷數據其所言仍成於元末官福建時蓋初爲行役稿二卷後刪併爲一卷而益攬轡稿一卷仍爲二卷終乃合爲一編改題曰樗菴類稿蓋數經増損而後勒爲定本則其成集亦不苟矣潛雖起家掾史而天資絶異其詩詞意軒爽有玉山朗朗之致視元末纎穠之格特爲俊逸入明以後名位不昌距纂修永樂大典之時年代又近而書局諸人顧特編錄其遺稿追配古人知當時必有以取之非徒然也
</p>
<div class="section" id="title-50"><h2>
	春草齋集十卷附錄一卷<span class="jiazhu">編修汪如藻家藏本</span>
</h2></div>
<p class="em2">
	明烏斯道撰斯道字繼善慈谿人洪武初官石龍縣知縣調永新坐事謫戌定遠尋放還明史文苑傳附見趙壎傳中所著有秋吟稿及此集千頃堂書目載秋吟稿之名而闕其卷數蓋明代巳佚此集凡詩五卷文五卷與千頃堂書目卷數相合蓋猶舊本又附錄傳讚一卷則萬曆間其八世孫獻明所續輯也斯道詩寄托深遠吐屬淸華能剗滌元人繁縟之弊文亦雅令不爲劍拔弩張之狀夷猶淡宕頗近自然宋濂爲作集序所謂俊潔如明月珠者蓋狀其圓潤所謂洶湧如春江濤者則與其文之紆餘爲妍頗不相肖推濓之意特狀其詞源之不竭非謂其騁才恃氣以驚風駭浪爲奇特也史稱斯道工古文兼精書法不及其詩殆在當時文尤見重於世歟
</p>
<div class="section" id="title-51"><h2>
	耕學齋詩集十二卷<span class="jiazhu">浙江巡撫採進本</span>
</h2></div>
<p class="em2">
	明袁華撰華字子英崑山人生於元季洪武初爲蘇州府學訓導後坐累逮繫死於京師此集凡古體詩七卷近體詩五卷不知何人所編明史藝文志不著錄考楊維楨爲作可傳集序稱華自二十嵗後三十年所積無慮千餘首吾選之得如干首云云疑即所謂千餘首者後人裒輯以傳也明之初年作者林立華爲諸家盛名所掩故人與詩皆不甚著實則銜華佩實具有典型非後來僞體所能及固未可以流傳未廣輕之華贈閔中孚初度詩有同生延祐丙辰年句以干支推之下至明太祖洪武元年已五十三嵗故集中詩句元代所作爲多如甲午丙申已亥庚子乙巳丙午丁未諸紀年皆在順帝至正中惟癸丑正月風雨中偶成一首作於洪武六年頗露悲凉感慨之語蓋欲自附於元之遺民然已食明祿不必作是語矣
</p>
<div class="section" id="title-52"><h2>
	可傳集一卷<span class="jiazhu">浙江鮑士恭家藏本</span>
</h2></div>
<p class="em2">
	明袁華撰其本爲至正癸卯楊維楨所刪定華維楨弟子也前有維楨序稱吾鐵門稱能詩者南北凡百餘人求如張憲袁華者不能十人其集名亦維楨所題蓋推奬之甚至而維楨與李五舉論詩又稱梅一於酸鹽一於鹹食鹽梅而味常得鹹酸之外若華之作僅一於鹹酸而已其說自相剌謬今觀其詩大都典雅有法一掃元季纎穠之習而開明初舂容之派維楨所論蓋標舉司空圖說以味外之味務爲高論耳其實一於鹹酸不猶愈於洪熙宣德以後所謂臺閣體者併無酸鹹之可味乎未可遽以是薄華也華耕學齋稿卷帙較富世多行之此集明史藝文志亦不著錄千頃堂書目雖著錄而不載卷數蓋黃虞稷亦未見之今以其爲楊維楨所手定去取頗嚴故一取其備一取其精與全集並著於錄焉
</p>
<div class="section" id="title-53"><h2>
	强齋集十卷<span class="jiazhu">兩淮鹽政採進本</span>
</h2></div>
<p class="em2">
	明殷奎撰奎字孝章號强齋崑山人洪武初以薦例授州縣職以母老請近地除咸陽教諭卒奎受業於楊維楨之門學行純正爲當時所重是集乃其門人余熂所編詩文雜著凡九卷又益以其交遊贈答詩文曁行實墓誌共爲十卷元明之間承先儒篤實之餘風乘開國渾朴之初運宋末江湖積習門戶流波湔除已盡故發爲文章雖不以華美爲工而訓詞爾雅亦頗有經籍之光如奎等者在當時不以詞翰名而行矩言規學有根柢要不失爲儒者之言視後來雕章繢句乃有逕庭之別矣集本刋於洪武十五年崑山儒學訓導錢塘陳振祖爲之序其文亦朴雅可想見一時風氣云
</p>
<div class="section" id="title-54"><h2>
	海桑集十卷<span class="jiazhu">江蘇巡撫採進本</span>
</h2></div>
<p class="em2">
	明陳謨撰謨字一德泰和人生於元成宗時洪武初召赴闕以疾辭歸後屢聘爲江浙考試官事迹具明史儒林傳是集有謨家傳稱卒年九十六考集中年月止於洪武十七年晏璧於永樂七年作海桑集序稱謨卒後二十年則卒於洪武二十一年戊辰也謨書劉氏西齋唱和卷後稱生大德間爲前朝太平幸民六十餘年由洪武戊辰上推大德元年丁酉僅九十二年或晏璧所稱乃約成數也其詩集文集各二卷爲其甥楊士奇所編國朝康熙庚申其裔孫邦祥重刋然靈山寺詩以五言長律入古體悼劉生詩以七言抝律入古體而崆峒雲居詩又以古體入律體士奇未必舛悞如是殆邦祥又有所竄亂歟集中通塞諭一篇引微子箕子反復申明謂革代之時不必死節最爲害理故其客韶州時爲太祖吳元年元尚未亡巳爲衞官作賀表而集中頌明功德不一而足無一語故君舊國之思其不仕也雖稱以老病辭然其孫仲亨跋其墨跡稱太祖龍與弓旌首至先生雖老猶與曵就道一時老師俗儒曲學附會先生之論動輙矛盾是以所如不合遂命駕還山拂衣去國云云則與柴桑東籬之志固有殊矣至於文體簡潔詩格舂容則東里淵源實岀於是其在明初固渢渢乎雅音也
</p>
<div class="section" id="title-55"><h2>
	畦樂詩集一卷<span class="jiazhu">江西巡撫採進本</span>
</h2></div>
<p class="em2">
	明梁蘭撰蘭字庭秀又字不移泰和人右贊善梁潛之父也田居不仕故以畦樂自號於楊士奇爲姻家士奇嘗從之學詩此集即士奇所編前有洪武三十一年士奇序考士奇所作蘭墓誌稱卒於永樂八年則編此集時蘭猶及見之也舊本列泊菴集後蓋用山谷集後附刻伐檀集之例今以各自爲集仍分著於錄原目列古今體詩二百三十四首而五言古詩中註闕七首實二百二十七首題中有缺字二處詩中亦有缺字二處均無別本可補今亦仍之士奇序稱其志平而氣和識精而思巧渢渢焉穆穆焉簡寂者不失爲舒徐疎宕者必歸於雅則優柔而確譏切而婉雖自重其師過相推重而於繁聲曼調之中獨翛然存陶韋之致抑亦不愧於作者矣
</p>
<div class="section" id="title-56"><h2>
	竹齋集三卷續集一卷附錄一卷<span class="jiazhu">兩淮鹽政採進本</span>
</h2></div>
<p class="em2">
	明王冕撰冕字仲章續高士傳作字元肅諸曁人本農家子家貧依沙門以居夜潛坐佛膝上映火讀書後受業於安陽韓性遂傳其學然行多詭激頗近於狂著作郎李孝光秘書卿泰哈布哈皆嘗薦於朝知元室將亂辭不就明太袓下婺州聞其名物色得之授諮議叅軍未幾卒宋濂爲作傳載潛溪集中敘其始末甚備明史文苑傳亦同續高士傳以爲太祖欲授以叅軍一夕卒浙江通志據以列入隱逸傳舊本亦題爲元人非其實矣詩集三卷其子周所輯劉基序之續集詩及雜文一卷又附錄吕升所爲王周行狀則冕女孫之子駱居敬所輯冕天才縱逸其詩多排奡遒往之氣不可拘以常格然高視闊歩落落獨行無楊維楨等詭俊纎仄之習在元明之間要爲作者集中無絶句惟畫梅乃以絶句題之續集所收皆自題畫梅詩史稱其隱居九里山時種梅千株自號梅花屋主尤善畫梅求者踵至以幅長短爲得米之差云
</p>
<div class="section" id="title-57"><h2>
	獨醉亭集三卷<span class="jiazhu">兩淮馬裕家藏本</span>
</h2></div>
<p class="em2">
	明史謹撰謹字公謹崑山人洪武初以事謫居雲南後用薦爲應天府推官降補湘陰縣丞尋罷歸僑居金陵以終是集前有陳璉序稱洪武壬午九月按洪武無壬午壬午爲建文五年蓋革除之後傳錄者所追改又有獨醉亭記一篇不著作者名氏稱謹爲滇陽史先生則竄謫之時即以編管之地著籍也據璉所序是集蓋謹所自編但以體分不題卷數自武當八景以下九十三首別題曰遺稿疑謹没以後其後人掇拾晚年所作附於集末然中有經人鮓甕詩謁黔寧王廟詩則皆在謫雲南時又有雪酒爲金粟公賦詩金粟道人乃顧阿瑛別號則元末明初之作亦在其中殆雜採佚篇不復甄別觀所載題畫之詩特多必丹靑手跡一一錄入矣今以原本所有亦併存之與謹所自定諸詩共釐爲三卷其詩不涉元季縟靡之習亦不涉宋季酸腐之調平正通達而神采自然高秀在明初可自爲一家偶桓選乾坤淸氣集號爲精鑒其論詩多否少可而此集有送桓詩及題桓家攬勝樓詩二人契分頗深則謹之詩格可見矣
</p>
<div class="section" id="title-58"><h2>
	海叟集四卷<span class="jiazhu">副都御史黃登賢家藏本</span>
</h2></div>
<p class="em2">
	明袁凱撰凱字景文華亭人洪武中由舉人薦授監察御史以病免歸事迹具明史文苑傳其集舊有祥澤張氏刻本乃凱所自定嵗久散佚天順中朱應祥張璞所校選者名在野集多以己意更竄如烟樹微茫獨倚欄改爲烟樹微茫夢裏山蓋以詩用刪山韻而欄字在寒桓韻不知洪武正韻已合二部爲一凱用官韻非奸韻也故國飄零事巳非改爲老去悲秋不自知蓋以凱已仕明欲諱其前朝之感不知據陶宗儀輟耕錄是詩作於至正末乃用金陵王謝燕事下句自明非爲元亡作也至雨聲終日過閒門改爲羽聲隨處有閒門更不知其點竄之意何居矣弘治間陸深得舊刻不全本與何景明李夢陽更相刪定即所刋瓦缶集旣晦集是也隆慶時何元之得祥澤舊刻以活字校印百部傳之萬曆間張所望復爲重刻此本乃國朝曹炳會所校以張本爲主而參以何氏本正其謬悞較諸本差完善焉凱以白燕詩得名時稱袁白燕李夢陽序則謂白燕詩最下最傅其高者顧不傳今檢校全集夢陽之說良是何景明序謂明初詩人以凱爲冠蓋凱古體多學文選近體多學杜甫與景明持論頗符故有此語未免無以位置高啟諸人故論者不以爲然然使凱馳騁於高啟諸人之間亦各有短長互相勝負居其上則未能居其下似亦未甘也陸深金臺紀聞載啟贈凱詩曰淸新還似我雄健不如他其語殊不似啟殆都穆等依託爲之<span class="jiazhu">案二語啟集不載深聞之於穆穆聞之史鑑鑑聞之朱應祥云</span>然深以兩言爲實錄則頗不謬云
</p>
<div class="section" id="title-59"><h2>
	榮進集四卷<span class="jiazhu">江西巡撫採進本</span>
</h2></div>
<p class="em2">
	明吳伯宗撰伯宗名佑以字行金谿人洪武辛未進士第一官至武英殿大學士後降檢討以終事迹具明史本傳伯宗守正不阿雖忤時貶謫不少悔胡惟庸擅權之日勢焰張甚獨毅然上疏劾之風節稜稜殊不可及所著有南宫集使交集成均集共二十卷又玉堂集四卷今皆未見此本中有奉使安南國學釋奠玉堂燕坐諸詩疑原集散佚後人掇拾殘賸合爲此編也一卷冠以廖道南殿閣詞林記小傳一篇次爲鄉試會試御試卷二卷三卷皆詩而附以賦及詩補遺四卷爲雜文目錄首列序文而卷首無之蓋傳寫佚脫詩文皆雍容典雅有開國之規模明一代臺閣之體胚胎於此其鄉試會試諸篇可以考見當時取士之制與文字之式惟陸深金臺紀聞稱洪武前三科猶沿元制用經疑至二十一年戊辰始定今三場之制而集中所載試卷乃經義而非經疑殊不可解又第三卷有上問安南事五言詩與諸選本所載日本使臣嗐哩嘛哈答明太袓詔問日本風俗詩僅字句小異未詳孰是然其詩皆誇大日本之詞不應出自伯宗之手或伯宗後人因其曾使安南誤剽入之歟今姑仍舊本錄之而記其所疑以備叅考焉
</p>
<div class="section" id="title-60"><h2>
	梁園寓稿九卷<span class="jiazhu">山西巡撫採進本</span>
</h2></div>
<p class="em2">
	明王翰撰翰字時舉禹州人元季隱居中條山明初岀爲周王橚長史王素驕有異志翰屢諫弗納斷指佯狂去後王敗得不坐其事附見明史周王傳中後起爲翰林編修尋謫廉州教授夷獠亂城陷抗節死明史藝文志載所著有敝帚集五卷梁園寓稿九卷敝帚集今未見此書卷數與明史合焦竑經籍志止稱寓稿二卷悞也焦志别載翰山林樵唱一卷今亦未見殆併佚歟翰始抗驕王終殉國難其立身具有本末發爲文章率其剛勁之氣故古體往往有質直語然自抒性情無元人穠纎之習七言古體聲調亦頗高朗朱彝尊輯明詩綜未錄翰詩當由未覩詩集今以其人而存之亦聖代表章忠烈闡揚幽隱之義也
</p>
<div class="section" id="title-61"><h2>
	自怡集一卷<span class="jiazhu">浙江巡撫採進本</span>
</h2></div>
<p class="em2">
	明劉璉撰璉字孟藻靑田人誠意伯基長子洪武十年爲考功監丞兼試監察御史出爲江西布政司右叅政爲胡惟庸所脅墮井死事迹附見明史劉基傳是集爲其子廌所編末附洪武十三年國史院編修官吳從善所作哀辭備述基從太祖起兵璉在南山田制馭諸草竊請設談洋巡檢以靖逃盜之源及沮沈立本媚附權臣事惟以材畧氣節稱之不及其文章卷首載秦府紀善黃伯生序乃稱嘗見其遇事剛果坐折姦侫不撓不阿宜其少年銳氣盛滿於中今讀其詩顧乃温柔冲淡怛然有愛君憂國之至情而自視欿然如有不足以爲庶幾於聞道今觀其詩惟七言律詩頗涉流利圓美不出元末之格然僅三首蓋非所喜作至於五言古體居集中之大半皆詞旨高雅而運思深摯殆於駕兩宋而上之以繼犂眉諸集可謂不愧其父而明人罕稱道之者殆轉以勲閥掩歟
</p>
<div class="section" id="title-62"><h2>
	斗南老人集六卷<span class="jiazhu">兩淮鹽政採進本</span>
</h2></div>
<p class="em2">
	明胡奎撰奎字虛白海寧人生元至順間嘗遊貢師泰之門明初以儒學徴官寧王府教授是集前有寧王權序稱其晚年泊舟鄱陽望湖亭見石刻東坡黑雲堆墨未遮山詩次韻和之俄見一叟來誦其詩曰子非斗南老人耶因以自號其事頗怪疑好事者附會之莫由詰其眞妄也朱彝尊靜志居詩話稱吾鄉雲東逸史會手錄其藁舊藏項氏天籟閣繼歸高氏稽古堂後爲華山馬思贊所藏案今世所傳奎集皆出天籟閣抄本止有四卷前有項元汴題識而無寧王原序此本爲明初寧王府文英館所刋見於寧藩書目崑山徐氏傳是樓又從原刻影抄實分六卷凡詩一千九百餘首與項氏所藏互校乃知彼多所脫佚不爲足本觀寧王序中又載宗哲徐將軍居西山有道士過訪食蕨道士吟一絶句云一拳打得地皮穿握住東風不放拳只待杜鵑啼血後展開鳳尾始朝天問其所作以箸書斗南一人四字時先生未有是稱後得先生稿方知先生詩也與望湖亭和詩一事文相連屬而朱彝尊靜志居詩話獨未採錄知彝尊所見惟天籟閣殘本其記望湖亭事亦從都穆南濠詩話摭入耳奎詩不事雕飾往往有自然之致彝尊謂其功力旣深格調未免太熟誦之若古人集中所巳有者其言誠不爲過然舂容和雅其長處亦不可掩視後來之捃拾摹擬者固有間矣
</p>
<div class="section" id="title-63"><h2>
	希澹園詩三卷<span class="jiazhu">編修汪如藻家藏本</span>
</h2></div>
<p class="em2">
	明虞堪撰堪字克用一字勝伯長洲人至正中隱居不仕故其題趙孟頫畫絶句有曰王孫今代玉堂仙自畫苕溪似輞川如此靑山紅樹裏可無十畆種瓜田深諷其出事二姓然堪至洪武中竟起爲雲南府學教授卒於官蓋與仇遠入元事同一例原本題曰元虞堪非其實也堪隸籍長洲而集中巖居高士圖歌有我亦本是靑城人句畫山曲有家山萬里隔蜀道正難行句朱仲叔山水引有西蜀書生句而西蜀二絶句三峽謡旅懐詩憶錦官詩送張士臯歸閩中詩次韻陸高士見寄詩皆於蜀有故鄉之思而成都使君王季野席上詩則併作於蜀考宋史虞允文本蜀人而虞集亦毎自署西蜀堪於允文爲七世孫於集爲從孫意其流寓長洲而於蜀仍往來未絶歟此集後有自跋稱丁未嵗各至前一日案丁未爲元至正二十七年則皆元時所作而入明以後篇什遂不復見相傳堪没後所遺翰墨尚數篋其子孫不讀書漫置屋中久而亡之則其散佚者固亦多矣詩多題畫之作又丁元末造時有憂時感事之言古體氣格頗高近體亦音節諧婉惟七言律詩刻意欲效黃庭堅而才力淺薄終不相近然大致婉約秀逸頗饒情韻無當時穠艷之習亦可謂娟娟獨立矣世又有堪詩別本題曰鼓枻稿者與此集互相檢勘其詩篇數多寡並同惟前後編次稍異或即堪之原本或後人別題以行均未可定今附存其目於此不複錄焉
</p>
<div class="section" id="title-64"><h2>
	鵞湖集六卷<span class="jiazhu">永樂大典本</span>
</h2></div>
<p class="em2">
	明龔斆撰斆鉛山人明史無傳惟太祖本紀載洪武十三年八月丙午置四輔官以儒士王本杜佑龔斆趙民望吳源爲春夏官又宋訥傳稱訥爲祭酒與訥定學規者司業王嘉會龔斆三人年俱高鬚髮皓白終日危坐堂上肅然而亦不詳其本末考鉛山縣志稱斆先以明經分教廣信輯朱子之說補六經圖御史葉孟芳薦其學行徴入爲四輔官以老乞歸又召爲國子祭酒卒於官著有經野類抄二十八卷蓋亦窮經篤學之士也其集見於焦竑經籍志者六卷流傳甚尠程敏政明文衡黃宗羲明文海蒐採極博而均不及其名姓則亡佚久矣今惟永樂大典尚頗載其詩文詩雖多沿元季餘波而淸婉諧暢亦自琅琅可誦文則原本經術結搆謹嚴實能不愧於作者其送周倬張溥使高麗序稱洪武十八年命倬等往封國王而明史高麗傳失載其事又贈劉叔勉奉使西洋囘序稱洪武二年春詔叔勉往使三年夏纔至西洋而明史浡泥傳乃稱三年八月命御史劉敬之往使閱半年始抵其國年月參錯不合自當以斆所記爲得其實是亦足以資考證也謹掇拾薈稡仍依原目定爲六卷著於錄
</p>
<div class="section" id="title-65"><h2>
	滎陽外史集七十卷<span class="jiazhu">兩淮鹽政採進本</span>
</h2></div>
<p class="em2">
	明鄭眞撰眞字千之鄞縣人成化四明郡志稱其研窮六籍尤長於春秋吳澄嘗策以治道十二事皆經史之雋永眞答之無凝滯洪武四年鄉試第一授臨淮縣教諭陞廣信府教授與兄駒弟鳳並以文學擅名眞尤以古文著初與金華宋濓聲價相埓嘗與濂其作裴中著存堂記眞文先成濂爲之閣筆後濂致位通顯黼黻廟廊眞偃蹇卑棲以學官没世故聲華閴寂傳述者稀今觀所作雖不能與濂並騖詞壇而義有根柢詞有軌度與濂實可肩隨未可以名位之升沉定文章之優劣也原集百卷明代巳佚其三十卷今所存者亦多殘缺失次訛不勝乙或至於不可句讀殆世不甚傳故莫爲是正其不全佚者幸耳今推驗文句各爲校定其必不可通者則仍原本錄之庶不失闕疑之義焉
</p>
<div class="section" id="title-66"><h2>
	繼志齋集十二卷附錄一卷<span class="jiazhu">兩淮鹽政採進本</span>
</h2></div>
<p class="em2">
	明王紳撰紳字仲縉義烏人待制禕之仲子明史附見禕傳稱禕死時紳年十三事母兄盡孝友長博學受業於宋濂濂器之曰吾友不亡矣蜀獻王聘紳待以客禮紳啟王往雲南求父遺骸不獲述滇南痛哭記以歸建文帝時用薦召爲國子博士預修太祖實錄獻大明鐃歌鼓吹曲十二章卒於官王泌東朝記以爲成祖召入翰林編摩太祖實錄者誤也其集冠以鐃歌十二首即建文初所獻次爲賦二篇次爲古今體詩及諸雜文末爲附錄二卷紳名父之子又師承有自其文演迤豐蔚不失家法詩亦有陶韋風致無元季纎穠之習在洪武建文之時卓然自爲一家不但行誼之高也名其齋曰繼志可謂無忝所生矣
</p> 



</div></body></html>