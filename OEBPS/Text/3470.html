<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷五十五·史部十一（詔令奏議類）</title></head><body><div id="text">

<p>
<strong>欽定四庫全書總目卷五十五</strong>
</p>
<div class="section" id="title-0"><h1>
	史部十一
</h1><hr/></div>
<div class="section" id="title-1"><h2>
	詔令奏議類
</h2></div>
<p class="em2">
	記言記動二史分司起居注右史事也左史所錄蔑聞焉王言所敷惟詔令耳唐志史部初立此門黃虞稷千頃堂書目則移制誥於集部次於别集夫渙號明堂義無虛發治亂得失於是可稽此政事之樞機非僅文章類也抑居詞賦於理爲褻尚書誓誥經有明徵今仍載史部從古義也文獻通考始以奏議自爲一門亦居集末考漢志載奏事十八篇列戰國策史記之間附春秋末則論事之文當歸史部其證昭然今亦併改隸俾易與紀傳互考焉
</p>
<div class="section" id="title-2"><h2>
	太祖高皇帝聖訓四卷
</h2></div>
<p class="em2">
	康熙二十五年聖祖仁皇帝恭編凡九十有二則分二十六門乾隆四年我皇上敬製序文宣付剞劂昭示萬方昔者有明末葉海水羣飛景命有歸眞人首出亶聰明而應運錫智勇以匡時以遺甲一十三人仗順興師肇開鴻業威弧震疊妖孛熸芒仰溯臨御之日大抵秉旄執鉞者居多然而外播天聲内脩王政經綸創造文武兼資凡一時指授開陳皇極敷言罔非彝訓黃帝七十戰而銘著於巾机成湯十一征而義彰於誓誥以今方古厥道同符特以國初淳朴僅傳於故老舊臣之口故記載未詳聖祖仁皇帝追維前烈敬勒鴻編昭千古之帝圖垂萬年之家法書所謂啓佑我後人咸以正無缺者締造規模猶可仰窺而見焉
</p>
<div class="section" id="title-3"><h2>
	太宗文皇帝聖訓六卷
</h2></div>
<p class="em2">
	順治末世祖章皇帝編次未竟康熙二十六年聖祖仁皇帝續成凡一百一十一則分二十三門乾隆四年皇上御製序文刊布惟我太宗文皇帝纘承前緒益拓鴻基因壘崇墉觀兵坶野威棱震耀旣遠邁成周至於敦敘羣倫正名百物禮樂大備書契肇興則與軒帝膺圖外奮涿野之威而内肅合宫之典者後先同揆誠以守成而兼創業奮武而並揆文蓋宰馭乎萬類者其聰明睿智必超乎萬類之上太祖有焉垂裕乎萬年者其制作精神必周乎萬年之後太宗有焉稱天上諡尊以經天緯地之大名義所稱也豐功偉烈史臣珥筆巳恭紀琅函至於聖德所形聲律身度一舉一動效法乎乾坤一話一言表裏乎典誥者則恭傳天語具載斯編於以上彰祖德下啓孫謀理珠囊而握金鏡誠億萬世之法守矣
</p>
<div class="section" id="title-4"><h2>
	世祖章皇帝聖訓六卷
</h2></div>
<p class="em2">
	康熙二十六年聖祖仁皇帝恭編凡一百一十三則分三十有二門乾隆四年皇上御製序文刊布洪惟我世祖章皇帝夙齡踐阼定鼎燕京視帝堯起自唐封尚先五載然生而神靈幼而徇齊長而敦敏則比德於黃軒是以提挈天樞驅策羣力削平三蘖底定四瀛大同文軌建億載之丕基加以宵旰之餘始終典學御注孝經則操至德要道之原御纂内則衍義則昭篤近舉遠之本御製人臣儆心錄則振舉政典澄敘官方御撰資政要覽則敦敘綱常砥礪世教凡聖賢之理藴無不闡明凡帝王之治法無不講貫固已本心出治舉措咸宜至於敎闡聖謨言爲世則亦出同綸綍寶並球圖夫天不可測測以星辰之行地不可度度以山川之紀聖不可知知以典籍之所傳堯誡湯銘貽留奕禩亦庶幾稍窺高厚之萬一矣
</p>
<div class="section" id="title-5"><h2>
	聖祖仁皇帝聖訓六十卷
</h2></div>
<p class="em2">
	雍正九年世宗憲皇帝恭編乾隆六年皇上御製序文刊布凡三十二類總一千九百餘則篇帙視列聖爲富蓋聖祖仁皇帝道符帝縡命自天申景祚延洪卜年久遠六甲五子首末循環與天運相始終故神功聖德史不勝書實錄數盈千卷而貽留大訓亦紀載獨繁伏考周易有曰日月得天而能久照四時變化而能久行聖人久于其道而天下化成寶祚綿長故彝訓最爲詳備此誠帝王之盛軌也然其故有不止於此者昔虞舜鳴韶鳳儀獸舞而臯陶颺拜猶期以愼憲省成慮其始勤而終情也使歷年久遠而暇豫之念或萌則怠氣所乘又安能於天下之事一一爲之衡量於在廷之臣一一爲之啓導今跽讀聖謨所爲保泰而持盈謹小而愼微者六十一年如一日然則聖訓之獨多固在享國之永亦在蒞政之勤矣周公告誡成王歷舉太戊武丁祖甲文王之壽考而歸本於無逸聖人之心固異世而同符也
</p>
<div class="section" id="title-6"><h2>
	世宗憲皇帝聖訓三十六卷
</h2></div>
<p class="em2">
	乾隆五年皇上恭編御製序文刊布分三十類九百十六則卷帙亦極繁富蓋我世宗憲皇帝勵精圖治日昃不遑端拱九重而念周四海爲萬世永賴之計故理繁治劇而不避其煩厪一夫不獲之心故慮遠防微而不遺於細所由都俞吁咈誥誡特詳且癸卯踐阼以前侍聖祖仁皇帝之日長上則政教之條制刑賞之權衡聞之最悉下則百度之利弊萬物之情僞知之最深故睿照無遺如金鑑澄明物來畢肖隨時誨示每泛應無窮而我皇上問視龍樓親聆綸綍亦二十餘載御極以後聖慕彌深追述玉音始末尤能詳備十三年中之記錄積盈三十餘卷元元本本有自來矣堯典禹謨流傳簡冊大聖人健行不息之心明作有爲之政昭垂天壤炳然與日月齊光也
</p>
<div class="section" id="title-7"><h2>
	世宗憲皇帝上諭八旗十三卷上諭旗務議覆十二卷諭行旗務奏議十三卷
</h2></div>
<p class="em2">
	雍正九年和碩莊親王允祿等奉勅編凡三集共爲一書自康熙六十一年十一月十七日以後所奉諭旨涉於八旗政務者曰上諭八旗其前錄諭旨而附載八旗大臣所議於後者曰上諭旗務議覆其前錄八旗大臣所奏而恭錄諭旨於後者曰諭行旗務奏議並用國書漢書刊刻頒行伏考三代以上兵與民同體文與武亦不分途故凡其著名版籍者十六以下上所長六十以上上所養無事皆可合以訓練有事即人人可以荷戈而當時之將帥亦即以卿大夫爲之未嘗治民而不治兵治兵而不治民也三代以下時異勢殊雖堯舜禹湯亦不能復行古法惟我國家八旗之制則古法猶存雖臂指相維統以軍律而其人如比閭族黨之相保民事具焉其官如郡國州縣之相隸吏事具焉故六職百司之政八旗無不備而科條案牘亦遂至劇至繁我世宗憲皇帝深維根本之重睿謨規畫鉅細咸周故宣於綸綍者特多猶慮纎毫之或遺也謀及卿士而議覆積而成帙詢于芻蕘而奏議亦積而成帙蓋輦轂之側視聽至近籌度周詳咨詢周密猶若此然則萬方廣遠百度殷繁睿慮精勤一息而周四海者不益可仰窺哉
</p>
<div class="section" id="title-8"><h2>
	世宗憲皇帝上諭内閣一百五十九卷
</h2></div>
<p class="em2">
	雍正七年世宗憲皇帝俯允廷臣之請命和碩莊親王允祿繕錄刊布所載起御極之初止於是年以雍正九年告成皇上即阼以後復命和碩和親王弘晝編次雍正八年至十三年上諭校正續刻補爲全書以乾隆六年告成原本皆以每月别爲起訖不標卷數今恭依舊次釐爲一百五十九卷原本亦未題書名今恭繹諭旨由内閣宣示者居多謹題曰上諭内閣以别於上諭八旗諸編焉伏考國家舊制始置内三院後乃改置内閣以出納綸音恭逢列聖膺圖乾綱獨握自增用奏摺以後皆高居紫極親御丹毫在廷之臣一詞莫贊即硃批諭旨是也其題本由内閣票擬者遇事涉兩岐輙恭繕雙簽以請無敢擅專至於訓誥特頒則指授内直諸臣於禁廷具草有纎微未達聖意者必御筆塗乙添注亦罔敢以私意參其間鑒定之後降付内閣宣布中外而已更無由如前代宰輔假批答以竊威福者此一百五十九卷名爲臣工所繕錄實與御札手勅無以異勵精宵旰之懷謹持魁柄之意萬世可伏讀而見之也我皇上御跋程頤經筵劄子力斥其天下安危繫於宰相之說誠所謂聰聽彝訓垂裕後昆者矣
</p>
<div class="section" id="title-9"><h2>
	世宗憲皇帝硃批諭旨三百六十卷
</h2></div>
<p class="em2">
	雍正十年奉勅校刊乾隆三年告成冠以世宗憲皇帝諭旨殿以皇上御製後序所載臣工奏摺凡二百二十三人多者以一人分數冊少者以數人合一冊所奉硃批一一恭錄或在簡端或在句旁或在餘幅少者數十言多者毎至數百言其肯綮之處經御筆圈出抺出者尤爲詳悉無不循名責實斥僞求眞或即委而知源或見微而識著玉衡之正不可欺以重輕金鏡之明不可炫以妍醜推求一事而旁燭萬端端拱九天而坐照四海凡堯儆舜咨具寓於羲畫禹書之中天下臣民循環跽誦蓋皆得而仰喻焉伏考典謨所載都俞吁咈大抵面陳秦漢以後章奏旣興載於史者不過有省有不省有行有不行耳所謂鳳尾諾不過一字未有連篇累牘一一手勅報之者唐宋以後多出代言故諸臣文集或以批答爲内制之一體如宋太祖於截木之章宋眞宗於鄰壤之字皆偶然涉筆不過數言亦未有句櫛字比標注甲乙無幾微之不到者至於集彼書囊積爲巨帙多至三四百卷而敷奏報聞無煩訓示者不與焉内外章牘出内閣奏進者亦不與焉尤書契以來所未嘗聞見者矣臣等校錄之餘知我皇上勵精無逸登七袠而彌勤者家法淵源有所自來也<span class="jiazhu">以上專集</span>
</p>
<p class="margin2">
	謹案列聖御製及官撰諸書並恪遵聖諭冠於國朝著作之首惟詔令奏議一門例以專集居前總集居後而所錄漢唐詔令皆總集之屬不應在專集之前是以恭錄聖訓聖諭弁冕此門而前代詔令列後焉
</p>
<div class="section" id="title-10"><h2>
	唐大詔令集一百三十卷<span class="jiazhu">編修朱筠家藏本</span>
</h2></div>
<p class="em2">
	宋宋敏求編敏求字次道趙州平棘人參知政事綬之子進士及第官至史館修撰龍圖閣直學士事蹟具宋史本傳敏求嘗預修唐書又私撰唐武宗以下實錄一百四十八卷於唐代史事最爲諳悉此集乃本其父綬手輯之本重加緒正爲三十類熙寧三年自爲之序稱繕寫成編會忤權解職顧翰墨無所事第取唐詔令目其集而弆藏之云云蓋其以封還李定詞頭由知制誥罷奉朝請時也其書世無刊本輾轉鈔傳訛誤頗甚中闕卷第十四至二十四八十七至九十八凡三十三卷參校諸本皆同其脫佚蓋已久矣唐有天下三百年號令文章粲然明備敏求父子復爲裒輯編類使一代高文典册眉列掌示頗足以資考據其中不盡可解者如裴度門下侍郞彰義軍節度使宣慰等使制據舊唐書其文乃令狐楚所草制出後度請改制内翦其類爲革其志改更張琴瑟爲近輟樞衡改煩我台席爲授以成算憲宗從之楚亦因此罷内職是當時宣布者即度奏改之辭今此集所載尚仍楚原文不從改本未詳何故又寶曆元年册尊號赦書據敬宗本紀時李紳貶官李逢吉等不欲紳量移乃於赦書節文内但言左降官已經量移者量移近處不言未量移者宜與量移翰林學士上疏論列帝命追赦書添改之今此集所載祗及赦罪一條而無左降官量移之文疑亦有所佚脫又舊唐書所載詔旨最多今取以相校其太半已入此集而亦有遺落未載者如紀號則改元天祐詔除授則尹思貞御史大夫李光弼兵馬副元帥諸制追贈則張說贈太師楊綰顔眞卿李絳贈司徒郭曖贈太傅鄭朗贈司空田布贈僕射諸詔優禮則杜佑蕭俛致仕諸詔奬勸則勞解琬奬李朝隱褒美令狐彰奬伊西北庭二鎭諸詔謫降則王毛仲韓臯呂渭張又新李續之熊望貶官諸詔誅竄則決殺長孫昕流裴景仙裴茂諸勅皆關朝廷舉措之大者而此集並闕而不登以敏求博洽不應疏於蒐採或即在散佚之中亦未可定也然唐朝實錄今旣無存其詔誥命令之得以考見者實藉有是書亦可稱典故之淵海矣
</p>
<div class="section" id="title-11"><h2>
	兩漢詔令二十三卷<span class="jiazhu">副都御史黃登賢家藏本</span>
</h2></div>
<p class="em2">
	西漢詔令十二卷宋林虙編東漢詔令十一卷宋樓昉所續編也虙字德祖吳郡人嘗爲開封府掾昉字暘叔鄞縣人官宗正寺主簿先是虙以西漢文類所載詔令濶畧乃采括紀傳得西漢詔令四百一篇以世次先後各爲一卷大觀三年程俱爲之序南渡後昉又依虙之體編東漢詔令以續之有嘉定十五年自序是編合爲一書題曰兩漢詔令而各附原序於後其首又載洪咨夔所作兩漢詔令總論一篇案咨夔有兩漢詔令擥抄見於本傳而此總編内云夔假守龍陽縱觀三史裒其詔制書策令勅之類事著其畧每常以臆見繫之然則所云擥抄者必尚有咨夔議論之辭而今書内無之則此特後人取林虙樓昉二書合編而掇咨夔之論冠其前耳其與擥抄實非一書也兩漢詔令最爲近古虙等採輯詳備亦博雅可觀雖陳振孫謂其平獻兩朝莽操用事如錫莽及廢伏后之類皆當削去是於體裁亦間有未合然其首尾完贍殊便觀覽固有足資參考者焉<span class="jiazhu">以上總集</span>
</p>
<p class="em2">
	右詔令奏議類詔令之屬十部八百二十二卷皆文淵閣著錄
</p>
<p class="margin2">
	案詔令之美無過漢唐唐大詔令爲宋敏求蒐輯而成多足以裨史事兩漢詔令雖取之於三史然彚而聚之以資循覽亦足以觀文章爾雅訓詞深厚之遺兩宋以後國政得失多見於奏議内外制亦多散見於諸集故所錄從畧焉
</p>
<div class="section" id="title-12"><h2>
	政府奏議二卷<span class="jiazhu">江蘇巡撫採進本</span>
</h2></div>
<p class="em2">
	宋范仲淹撰仲淹字希文其先邠州人後徙家江南遂爲吳縣人大中祥符八年進士歷官資政殿學士戶部侍郎知靑州卒贈兵部尚書諡文正事蹟具宋史本傳仲淹自慶曆三年拜參知政事五年罷爲陝西四路宣撫使在政府者首尾三載是編皆其時奏劄故以爲名分治體邊事薦舉襍奏四類凡八十五篇皇祐五年韓琦爲河東經畧安撫使始序而行之稱輯之者爲寺丞君謂仲淹子純仁也宋史藝文志載仲淹奏議十五卷與此本不同考琦序稱奏議十七卷政府論事二卷所謂十七卷者當即宋志所載特宋志荒謬誤七爲五所謂二卷者當即此本特名曰論事不名曰奏議然陳振孫書錄解題有范文正公奏議二卷則其名奏議久矣史稱方仲淹執政時仁宗銳意治平數問以當世要務嘗開天章閣手詔諮詢仲淹退而條上十事仁宗悉采用之獨府兵法衆以爲不可而止今集中答詔條陳治道一篇蓋即其事又請以輔臣兼制諸曹其疏亦在集中蓋仲淹方以天下爲己任意在裁削倖濫考覈官吏而論者多不以爲然自所陳之十事旣行任子之恩薄磨勘之法密僥倖者益不便相與造作謡謗仲淹因不安其位而去其所施爲亦遂稍稍沮罷觀宏是集其條制規畫猶畧可考見史贊所稱於毅之器足任斯責者亦庶幾乎無愧矣
</p>
<div class="section" id="title-13"><h2>
	包孝肅奏議十卷<span class="jiazhu">編修朱筠家藏本</span>
</h2></div>
<p class="em2">
	宋包拯撰拯字希仁廬州合肥人天聖五年進士歷官御史中丞知開封府終禮部侍郞樞密副使贈禮部尚書諡孝肅事迹具宋史本傳案宋志載拯奏議十五卷此本題拯門人張田所編自應詔至求退分三十門乃止有十卷田序亦稱十卷與史志不合然宋志顚倒悖謬爲自來史家所未有不可援以爲據殆誤衍五字歟惟是田所編次多不可曉文獻通考引汪應辰序曰公奏議分門編類其事之首尾時之先後不可考也如請那移河北兵馬凡三章其二在八卷議兵門其一乃在九卷議邊門其不相貫穿如此所言與此本相符序又云今考其歲月繫於每章之下而記其履歷於後若其歲月見於章中與夫不可得而考者不容以不闕也庶讀者尚可以尋其大槩是應辰於是編固每篇皆爲箋註而此本無之蓋應辰箋註久佚今存者仍原本耳序又云如劾罷張方平宋祁三司使而奏議不載豈包氏子孫所不欲以示人者耶案史稱拯攻去張方平宋祁朝廷遂以拯代祁爲三司使歐陽修有蹊田奪牛之奏拯家居避命者久之應辰所云蓋指此事然拯之剛正豈逐人而覬其位者修雖有此奏特宋人好爲議論之習拯之心跡天下後世皆可諒之遽諱而削其藁反若拯實有此短者此張田編次之無識非拯志也張田字公載澶州人嘉祐中嘗知廬州甚著清譽蓋能不愧其師者此書第九卷中有進張田邊說七篇狀併附以賜張田勅書與他篇例異知確爲田之所編應辰以爲其子孫諱之非其實矣
</p>
<div class="section" id="title-14"><h2>
	盡言集十三卷<span class="jiazhu">山東巡撫採進本</span>
</h2></div>
<p class="em2">
	宋劉安世撰安世字器之大名人少師事司馬光哲宗初以光薦除秘書省正字又以呂公著薦除右正言遷左諫議大夫紹聖初落職知南安軍又貶新州别駕英州安置徽宗立移衡州尋以濮州團練副使鼎州居住後復直龍圖閣卒事跡具宋史本傳安世有集二十卷今未見傳本此集皆其奏劄不知何人所編前有隆慶辛未石星張應福序皆云得抄本於西亭王孫家西亭者朱睦㮮也星序稱是集凡三卷而此本實十三卷與序不合然證以永樂大典所載一一相符殆校讐偶疎三字上脫十字也史稱安世忠孝正直似司馬光而剛勁則過之故彈擊權貴盡言不諱當時有殿上虎之稱集中所論諸事史不具載頗足以考見時政其中稍有遺議者如吳處厚之劾蔡確本出羅織而安世申處厚之說章凡一十二上務欲置確於死地殊不免意見之偏然由其嫉惡太嚴至於已甚故徒知確爲僉邪而不察處厚非善類見無禮於君者遂如應鸇之逐實非故相排擠之比觀歐陽棐爲蘇軾所善程子爲蘇軾所讐而安世論棐差遣不當章凡九上併程子詆爲五鬼絶無所區别於其間是亦其孤立無黨之一證不足以爲疵瑕也惟是氣質用事詞或過激故王偁東都事畧論之曰爲君子不能深思遠慮優游浸漬以消小人之勢而痛心疾首務以口舌爭之事激勢變遂成朋黨是爲平允之論至朱子作名臣言行錄於王安石呂惠卿皆有所採錄獨以安世嘗劾程子之故遂不載其一字則似乎有意抑之矣要其於朝廷得失知無不言言無不盡嚴氣正性凛凛如生其精神自足以千古固非人力所能磨滅也
</p>
<div class="section" id="title-15"><h2>
	讜論集五卷<span class="jiazhu">永樂大典本</span>
</h2></div>
<p class="em2">
	宋陳次升撰次升字當時興化仙遊人熙寧六年第進士知安邱縣以薦爲監察御史提點淮南河東刑獄入爲殿中侍御史進左司諫貶南安軍監酒稅徽宗立召還爲右諫議大夫復除名編管循州政和中復舊職卒事蹟具宋史本傳次升爲太學諸生時即斥王安石字說爲秦學坐是屛棄通籍後三居言責建議鯁切爲時所憚其最大者在止呂升卿之使嶺南劉安世謂其大有功於元祐諸臣至其彈劾章惇蔡京蔡卞曾布諸疏尤爲明白痛切聳動耳目雖其根株不能盡拔卒爲所中以致垂老投荒而剛直之氣凛然猶可想見本傳載所陳前後凡十餘事皆有關於賢姦消長政治得失之故爲他人所不敢發而謂其他所言曾肇王覿黃庭堅賈易李昭玘呂希哲范純禮蘇軾等公議或不謂然今即集中所存諸疏觀之其論王覿也以曾布所善其論曾肇也以布之至親其論呂希哲也亦以韓忠彥之親其論范純禮也以對遼使誤犯御名事各有因與曲加指摘者不同且是是非非雖當代淸流亦不肯少存假借此正其破除成見毫無黨同伐異之私作史者乃以門戶之局爲次升之病謬之甚矣是集爲次升兄子南安丞安國所編取哲宗顧問之語以名之所錄奏疏凡二百七篇久佚不傳惟永樂大典中頗散見其篇題採掇編次共得八十六篇又於歷代名臣奏議中增補三十篇較諸原本所存僅什之五六然昌言偉論爲史冊所未載者尚可考見其梗槩謹考證時事次第先後釐爲五卷而以行實一篇附於卷末庶讀史者得以參証焉
</p>
<div class="section" id="title-16"><h2>
	左史諫草一卷<span class="jiazhu">兩淮馬裕家藏本</span>
</h2></div>
<p class="em2">
	宋呂午撰午字伯可歙縣人嘉定四年進士官至起居郞右文殿修撰知漳州事蹟具宋史本傳是編凡奏議六首後附其子沆奏議一首後又附載家傳詩文之類最後載呂氏節女事皆因家傳附編者也午兩爲諫官以風節自勵知無不言理宗嘗稱其議論甚明切又謂其論邊事甚好此六疏皆理宗嘉熙二年所上雖篇數無多而宋末時事頗可考見其論宋宰相臺諫之獘尤極詳懇其子沆一疏并方回所爲午及沆傳亦多與宋史本傳可以相證回稱午文集名竹坡類藁是午本有全集而今佚之兹六疏蓋存於散軼之餘者其他遺文則頗散見於新安文獻志諸書中云
</p>
<div class="section" id="title-17"><h2>
	商文毅疏稿畧一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明商輅撰輅字弘載淳安人正統乙丑進士第一官至吏部尚書謹身殿大學士卒諡文毅事跡具明史本傳是集爲其子侍講良年所編後有其孫汝頤跋稱輅素庵文集凡數十卷兩遭冋祿悉爲煨燼幸此卷獨存因鋟諸梓云云此本爲天一閣所鈔則刊板又佚矣其偶傳者幸也所載奏疏凡三十三篇明史所載景泰時請淸理塞上軍田招輯開封鳳陽諸處流民成化時首陳八事及辨林誠之誣請皇太子視紀妃疾弭灾八事劾西厰太監汪直諸疏今皆在集中惟劾汪直一疏史載列直十一罪而不言其目此集所載乃止十條或爲傳寫佚脫一條抑或史文誤衍一字歟又邊務一疏凡言二事其一論養軍莫善於屯田若不屯田雖傾府庫之財竭軍民之力不能使邊城充實宜禁勢豪侵佔令邊軍分二班耕種非專言淸理官田史但稱覈還之軍未盡其實其一論守邊爲上守關次之若徒守京城最爲下策不宜全調保定等處精銳官軍備禦京城而以紫荆倒馬諸要隘委之輪撥京兵致望風先潰其言尤深中明代之弊史削而不載亦刪除過當是集所載乃其全文尤足以補史闕也
</p>
<div class="section" id="title-18"><h2>
	王端毅公奏議十五卷<span class="jiazhu">浙江巡撫採進本</span>
</h2></div>
<p class="em2">
	明王恕撰恕有玩易意見已著錄恕吏部奏議九卷弘治四年文選郞孫交編次李東陽序之後兵部尚書王憲取其自大理寺左寺副至南京兵部尚書時奏議六卷刻於蘇州御史程啟元又刻於三原此本則正德辛巳三原知縣王成章合二本而刻之者第一卷爲大理寺及巡撫荆襄河南時所上二卷爲南京刑部戶部及總理河道時所上三卷爲雲南巡撫時所上四卷爲前參贊幾務時所上五卷爲巡撫南京時所上六卷爲後參贊幾務時所上七卷至十五卷皆吏部所上劉昌懸笥瑣探稱恕歷仕四十五年凡上三千餘疏則此猶汰而存之者矣明史恕本傳稱其敭歷中外五十餘年剛正淸嚴始終一致集中所載如參奏鎭守太監及論中使擾人等疏皆剴切直陳無所回護又如處置地方及撥船事宜諸狀皆籌盡詳盡具有經畧其他亦多有關一時朝政可資史傳之參証沈德符顧曲雜言稱邱濬作五倫全備雜劇王恕謂其程學大儒不宜留心詞曲濬大恨之遂謂恕所刻疏稿凡成化間留中之疏俱書不報故彰先帝拒諫之失侍醫劉文泰因以此事疏攻恕恕因去位所以報恕之輕詆也明史恕傳則謂二人因爭坐位故搆是獄案濬本狠忮恕一日不去則濬一日不得快其私其忌恕未必以此數語亦未必以此一事然恕亦殊乖避人焚草之意故史謂其昧於遠名之戒今刊本已無此二字或後來削之歟
</p>
<div class="section" id="title-19"><h2>
	馬端肅奏議十二卷<span class="jiazhu">浙江巡撫採進本</span>
</h2></div>
<p class="em2">
	明馬文升撰文升有三記已著錄案文升砥礪廉隅練達政體朝端大議往往待之而决與王恕劉大夏俱負一時重望此集奏議五十五篇乃嘉靖丁未其孫天祐所編次而以恩命錄及行畧墓誌等文附之凡史傳所載直言讜論全文皆具在集中其請正北岳祀典於渾源州一疏則本傳不載而見於禮志其爲左都御史時所言振肅風紀十五章本傳不詳其目今亦獨見此書大抵有關國計不似明季臺諫惟事囂爭惟文升於成化中巡撫遼東總督漕運當時必多所建白而集中槩不之及則不詳其何故矣
</p>
<div class="section" id="title-20"><h2>
	關中奏議十卷<span class="jiazhu">直隸總督採進本</span>
</h2></div>
<p class="em2">
	明楊一淸撰一淸字應寧安寧人成化壬辰進士官至華蓋殿大學士諡文襄事蹟具明史本傳此編以其生平章疏分爲五類卷一卷二曰馬政類卷三曰茶馬類弘治十五年以副都御史督理陝西馬政時所上卷四卷五卷六曰巡撫類則冦入花馬池命巡撫陝西時所上卷七卷八卷九曰總制類則正德初冦犯固原隆德一淸以延綏甘肅寧夏有警不相援患無所統攝請遣大臣領之即命一淸總制時所上第十卷曰後總制類則其忤劉瑾致仕後以安化王寘鐇反復起時所上也以所陳多陝甘邊事故以關中爲名嘉靖初始刊行於南京其間所載不盡皆一清奏稿凡當時部臣覆疏及前後所奉諭旨悉編入之故於時事本末頗爲詳盡史稱一淸官陝西提學副使時即詳究邊情利弊嘗當羽書旁午一夕草十疏悉中機宜其才一時無兩或比之姚崇云
</p>
<div class="section" id="title-21"><h2>
	胡端敏奏議十卷<span class="jiazhu">江蘇巡撫採進本</span>
</h2></div>
<p class="em2">
	明胡世寧撰世寧字天淸號靜菴仁和人弘治癸丑進士官至兵部尚書事跡具明史本傳世寧爲推官時屢折岐藩之勢爲主事時上書極論時政闕失與李承勛魏校余祐善稱南都四君子爲江西副使時上疏劾寧王宸濠爲所搆中危禍幾於不免宸濠敗後復起又屢糾中官趙欽剛聰等風節震一世惟議大禮與張璁桂萼合而他事又無一不與璁萼忤蓋意見偶同非有所依附也是集所錄奏議皆與史傳相發明史稱世寧吶不出口及具疏援據古今洞中竅會今觀是集良然中多辭職乞罷之疏考正德末宸濠劉瑾内外交訌嘉靖初萼璁專權相軋世寧牴牾其間動多掣肘遂時時有引退之心蓋孤立危疑不能自安其位不得已而出於斯或以恬退稱之非其志矣薛應旂方山文錄有世寧小傳曰公嘗言學貴經濟不在詩文故其奏議二十卷及所著書數十種皆有裨於世務非空言也今此本乃止十卷汪汝瑮家藏本亦同豈應旂所見乃其全稿後授梓時僅汰存其半歟
</p>
<div class="section" id="title-22"><h2>
	楊文忠三錄七卷<span class="jiazhu">浙江孫仰曾家藏本</span>
</h2></div>
<p class="em2">
	明楊廷和撰廷和字介夫新都人成化戊戌進士官至華蓋殿大學士諡文忠事跡具明史本傳是編名爲三錄實則題奏前錄一卷題奏後錄一卷視草餘錄一卷辭謝錄四卷凡四種題奏前錄正德時所上題奏後錄嘉靖時所上喬宇爲之序視草餘錄蕭大亨爲之序又有自序謂官内閣時凡朝廷奏對之詞政事可否之議隨事錄之序題嘉靖六年而所記止於嘉靖二年則廷和以嘉靖三年正月去位也其中有足與史參考者如武宗本紀十三年正月丙午至自宣府命羣臣具綵帳羊酒郊迎御帳受賀是其事竟行也廷和本傳則言帝命回鑾日羣臣各製旗帳迎廷和執不從乃巳是又未行此書載上傳諭五府及團營三大營各爲旗帳奉迎廷和不從錢寧及廖鵬張龍屢傳旨要脅廷和終不從駕回竟不用旗帳上意亦無所忤據此則本紀書其始未詳其卒知本傳所言爲是又此書載正德十四年正月七日散本官送兵部侍郎馮淸奏捷本至内閣欲擬旨奬勵威武大將軍廷和執不可張龍錢寧相繼催取廷和卒擬旨奬勵馮淸而不及威武大將軍一字又載慈壽遣散本官傳諭欲改懿旨爲聖旨廷和力爭至再方寢又載壽安后崩世宗堅欲持喪三年且擬頒遺誥廷和力爭乃僅服二十七日於宫中遂止遺誥之命凡此數事本紀及廷和本傳俱不載又若擒戮江彬及議興獻廟曲折始末亦較史爲詳辭謝錄皆辭職謝恩諸疏林俊爲之序其卷帙多於三錄而不在三錄之數以一人之事非國政也其奏疏有過於朴率之病然告君以達意爲主不以修詞爲工如正德中請愼重郊廟疏請還宫疏嘉靖中請停齋醮疏皆指陳時弊在當日可謂讜言其他亦多切直中理言雖質直而義資啟沃固與春華自炫者異矣
</p>
<div class="section" id="title-23"><h2>
	何文簡疏議十卷<span class="jiazhu">兩淮馬裕家藏本</span>
</h2></div>
<p class="em2">
	明何孟春撰孟春字子元郴州人弘治癸丑進士授兵部主事累官右副都御史巡撫雲南人爲吏部左侍郞以爭大禮左遷南京工部左侍郎尋削籍隆慶初贈禮部尚書諡文簡事跡具明史本傳孟春没後遺稿散軼萬曆初巡撫湖廣僉都御史汝陽趙賢始搜輯其詩文刻之永州又别錄其奏議爲一集刋於衡州即此本也前二卷爲官兵部時作第三卷爲官河南叅政入爲太僕寺卿時作其第四卷至八卷爲巡撫雲南時作末二卷爲官侍郞時作孟春少游李東陽之門學問該博而詩文頗拙卒不能自成一家惟生平以氣節自許歷官所至於時事得失敷奏剴切章疏乃卓然可傳本傳所載如救言官龎泮等請停萬歲山工役坤寧宫災陳八事出理陝西馬政上釐弊五事諫武宗幸宣府嘉靖初以旱潦相仍條奏八事皆侃侃鑿鑿有關大計然此集所載讜論尚多史特舉其最著者爾
</p>
<div class="section" id="title-24"><h2>
	垂光集二卷<span class="jiazhu">安徽巡撫採進本</span>
</h2></div>
<p class="em2">
	明周璽撰璽字天章號荊山合肥人弘治癸丑進士官至禮科都給事中爲劉瑾所搆斃於廷杖瑾敗後禮科給事中孫楨疏訟其枉詔復官蔭其一孫事跡具明史本傳是集上卷載疏十三篇上於弘治朝者七上於正德朝者六言皆痛切而劾瑾二疏則尤直氣坌涌聲溢簡外明史本傳但稱其劾法王眞人劾太監齊元侍郎李溫太監苗逵尚書崔志端熊翀賈斌都御史金渾徐元又應詔陳八事劾大僚賈斌等十一人太監李鼎等三人勲戚張懋等七人邊將朱廷等三人又稱其論太監韋興不當命守鄖陽及忤瑾黨楊玉不及劾瑾之事此集可補史之闕疏後附載家書一通其許國忘家之意已早决於未劾逆璫之前與盡忠錄陳東八月二十五日家書詞氣相似亦可謂食其祿不避其難者矣下卷附錄勅命祭文墓表碑記及題咏詩歌其中嘉靖二年諭祭文曰權奸搆禍削籍歸田抑鬱未伸遽焉淪没似謂璽卒於歸田之後者與史載璽杖斃事狀絶不相符豈當時諱其杖死案牘所載僅以削籍爲詞耶亦足見明政不綱恣爲欺罔矣
</p>
<div class="section" id="title-25"><h2>
	孫毅菴奏議二卷<span class="jiazhu">浙江范懋柱家天一閣藏本</span>
</h2></div>
<p class="em2">
	明孫懋撰懋字德夫號毅菴慈谿人正德辛未進士官至應天府尹事跡具明史本傳懋官給事中時武宗方狎昵小人嬖倖用事言官多所謫降懋獨抗直不囘如劾奏太監于喜史宣張懌諸疏俱能直陳無隱頗著丰采又所奏湖廣之管解綿花絨及嚴考察各條皆足補明史食貨選舉各志所未備又懋是時扈從行在其請急定平宸濠功賞又請還京屢陳邊警直指天變至千餘言亦具見忠讜其劾江彬也史言人皆爲懋危而彬方日侍帝娛樂亦不之見懋以幸免亦可謂彈劾權貴奮不顧身者矣集中諸疏史但摘其大端不能備載今備錄存之以與本傳相參考猶可想見其遺直也惟疏中所劾諸人刻本多劖除其姓名蓋其子孫避怨之計今無從一一考補亦姑從其舊焉
</p>
<div class="section" id="title-26"><h2>
	玉坡奏議五卷<span class="jiazhu">浙江巡撫採進本</span>
</h2></div>
<p class="em2">
	明張原撰原字士元三原人正德甲戌進士授吏科給事中以疏論時事謫貴州新添驛丞嘉靖元年召復故官坎坷八年其志不挫益以慷慨直諫自許如正殷通等陞職世襲疏趙雲陞命疏選迄習疏請逐太監蕭敬二疏論錦衣衞朱宸等罪狀疏寢楊倫職命疏停國戚張鶴齡等恩典疏停司禮監乞請疏論國戚張延齡等罪狀疏論内宦提督織造疏論張璁桂萼疏皆力折權倖不避禍患言人所不能言今具載集中當其賜環之初趙漢與之同科贈之以詩有碧桃雨露空千樹老竹冰霜見一竿句又有回來龍劍星文在遲暮提㩗得共看句今載漢漸齋詩稿中觀於是集原可謂不愧斯言矣
</p>
<div class="section" id="title-27"><h2>
	南宫奏稿五卷<span class="jiazhu">編修勵守謙家藏本</span>
</h2></div>
<p class="em2">
	明夏言撰言字公謹貴溪人正德丁丑進士授兵科給事中歷官禮部尚書武英殿大學士後以主復河套爲嚴嵩所搆坐與曾銑交關棄市隆慶初追復原官諡文愍事蹟具明史本傳言初以才器受知世宗而柄用之後志驕氣溢傲愎自專卒以致敗其事業殊無可稱特學問淹傳於故事夙所留意又值世宗銳意改制之時故於一朝典禮多所酌定如南北郊分祀更定文廟祀典及大禘禮儀立先蠶壇之類悉言所贊成迨帝擢掌禮部益力舉其職前後奏牘亦多有可採此本爲御史王廷贍所刊行即其官尚書時所上自郊廟大典以至封爵貢舉大端畧具其間牽合古義附會時局者往往不免然明代典章至嘉靖而一大變史志但撮舉綱要不能具其建議之所以然觀於是集端委一一具在錄而存之亦議禮者得失之林非謂其持論之皆當也
</p>
<div class="section" id="title-28"><h2>
	訥谿奏疏一卷<span class="jiazhu">浙江巡撫採進本</span>
</h2></div>
<p class="em2">
	明周怡撰怡字順之號都峯改號訥谿太平人嘉靖戊戌進士授順德府推官擢吏科給事中以疏劾嚴嵩廷杖下錦衣獄三年世宗感乩仙之言得與楊爵劉魁同出獄未幾以熊浹劾乩仙誣妄激世宗怒復逮入獄又二年始得釋隆慶初召爲太常寺少卿又上疏忤中官外調山東按察司僉事稍遷司業仍爲太常寺少卿以卒蓋其平生觸犯權倖至再至三困踣顚連僅存一息而其志百折不改勁直忠亮卓然爲一代完人是集爲其弟格所編許縠爲之序凡吏科奏疏十二篇太常奏疏二篇雖卷帙無多而生氣凜然猶足以見其梗槩也卷末乞休一疏注曰李石麓相公不允上李石麓者大學士李春芳號也蓋怡放廢以後不欲再出而春芳以穆宗新政欲奬用直臣故格之不使上達然怡訖不得大用殆亦郭公之善善歟
</p>
<div class="section" id="title-29"><h2>
	譚襄敏奏議十卷<span class="jiazhu">兩江總督採進本</span>
</h2></div>
<p class="em2">
	明譚綸撰綸字子理宜黄人嘉靖甲辰進士官至兵部尚書諡襄敏事跡具明史本傳此編乃其歷官疏草分爲三集曰閩稿嘉靖四十二年再起爲右僉都御史巡撫福建時所上也曰蜀稿嘉靖四十四年起爲陝西巡撫會大足民作亂陷七城調任四川以後所上也曰薊遼稿隆慶元年至四年由兵部右侍郎進左侍郎兼右僉都御史總督薊遼保定軍務時所上也史稱綸沉毅知兵爲台州知府時即與戚繼光立束伍法練兵破倭冦禽斬殆盡官浙江海道副使時又連破之再起爲浙江右參政時破饒平賊林朝曦調福建參政時郡縣多爲倭所陷力戰恢復閩地以平官四川巡撫時滅雲南叛酋鳳繼祖于會理總督兩廣時岑岡賊江月照等望風而降朝廷倚以辦賊遇警輒調居官無淹歲後在薊遼與戚繼光協力修邊備三衞諸部迄不敢南牧終始兵事垂三十年積首功二萬一千五百計其功名不在王守仁下而儒者顧艷稱守仁則以守仁衆徒講學羽翼者衆也今特錄是集以見其謀畫之大畧庶不没其實焉
</p>
<div class="section" id="title-30"><h2>
	潘司空奏疏七卷<span class="jiazhu">浙江巡撫採巡本</span>
</h2></div>
<p class="em2">
	明潘季馴撰季馴字時良烏程人嘉靖庚戌進士官至總督河道工部尚書兼右都御史事跡具明史本傳此集凡巡按廣東奏疏一卷督撫江西奏議四卷兵部奏疏二卷季馴巡按廣東在嘉靖三十八年奏疏後有其子大復附記稱原稿幾三寸許散軼不存僅從掖垣覔之故所錄止此其督撫江西在萬曆四年奏疏之前有李遷萬恭二序其爲南京尚書則在萬曆九年舊本列在兵部之前編次誤也季馴雖以治河顯而所至皆有治績集中如查議弓兵工食及損益南京兵政諸疏皆足補明會典所未備又查解兵衞存留糧餉濟邊諸奏亦深切當時弊政足與史志相參考云
</p>
<div class="section" id="title-31"><h2>
	兩河經畧四卷<span class="jiazhu">浙江范懋杜家天一閣藏本</span>
</h2></div>
<p class="em2">
	明潘季馴撰萬曆初河決高家堰淮揚高寳皆爲巨浸季馴建議築隄防疏淤塞論水勢之强弱復黃河之故道條上六事詔如議行書中所載皆其時相度南北兩河奏疏首冠以圖末附書一通不著所上者爲何人書中有奉大司空之敎親往閱視之語考是時工部尚書李幼滋始終主張其事殆即其人歟季馴先後總河務二十七年晚輯河防一覽其大旨在以隄束水以水刷沙卒以此奏功此集所載諸疏並規度形勢利弊分明足以見一時施工之次第與所作河防一覽均爲有裨實用之言不但補史志之踈畧備輿圖之考證已也
</p>
<div class="section" id="title-32"><h2>
	兩垣奏議一卷<span class="jiazhu">山東巡撫採進本</span>
</h2></div>
<p class="em2">
	明逯中立撰中立有周易劄記已著錄是書凡奏議六篇皆中立爲給事中時所上以歷官吏兵二科故稱兩垣其中論公用舍論修史用人及論會推閣臣三疏本末畧具明史本傳蓋中立以是三疏一忤旨停俸一見忌輔臣一被貶外授故史特摘錄於本傳其請罷織造論東倭及請停例金三疏雖事不施行然亦皆錚錚不阿無愧封駁之職不得以卷帙之少廢之矣舊本附刻中立所作周易劄記後今旣分隸四庫則列於經部爲不倫故析出别著錄焉
</p>
<div class="section" id="title-33"><h2>
	周忠愍奏疏二卷<span class="jiazhu">福建巡撫採進本</span>
</h2></div>
<p class="em2">
	明周起元撰起元字仲先號綿貞海澄人萬曆辛丑進士官至右僉都御史巡撫江南以忤魏忠賢被害崇禎初追贈兵部侍郞諡忠愍改諡忠惠事跡具明史本傳是集凡西臺奏疏十一首爲一卷乃擢湖廣道御史巡漕時所上曰撫吳奏疏十九首爲一卷乃巡撫江南時所上也當魏忠賢肆虐之日國事日非幾幾乎毒焰薰天狂瀾汩地無耻者從風而靡代爲搏噬無論矣即皦然白好者亦潔身去之而已起元獨與楊左諸人奮起而嬰其鋒雖卒至白骨銜冤黃泉茹痛而士大夫尚賴此數十君子知世間有廉耻事亦不可謂非中流之砥柱也其人足重斯其言可傳豈明末臺諫連篇累牘徒以譁訐取名者所可同日語哉錄而存之以表章忠義之氣也
</p>
<div class="section" id="title-34"><h2>
	張襄壯奏疏六卷<span class="jiazhu">浙江巡撫採進本</span>
</h2></div>
<p class="em2">
	國朝張勇撰勇字飛熊上元人積功官至靖逆將軍提督甘蕭軍務封靖逆侯加少傅兼太子太師是集爲其子雲翼所編始於順治六年謝實授甘肅總兵官疏終於康熙二十三年甘州遺疏凡百二十篇勇初任甘肅總兵官時即内值肅州回民作亂外值昂漢夷人窺邊曰事攻討中間奉調南征旋回甘肅復值王輔臣之亂往來征剿日無寧晷其没也猶以防禦麥力幹之故力疾出師卒於軍營計始終兵間四十餘年王進寶趙良棟等皆由其偏裨起爲名將自康熙十三年以後箭創病足以肩輿督師者十年屢乞解職皆荷優詔慰留卧理蓋兩朝受知之深諸將無逾於勇者今觀集中諸疏大抵皆兵間所作並剴切詳明言無不盡讀之可見開國之初底定秦隴之方畧並可見列聖知人善任風雲際會極千載一時之盛焉
</p>
<div class="section" id="title-35"><h2>
	文襄奏疏八卷<span class="jiazhu">直隸總督採進本</span>
</h2></div>
<p class="em2">
	國朝靳輔撰輔字紫垣鑲紅旗漢軍初授翰林院修撰官至總督河道兵部尚書文襄其諡也是編皆前後治河奏疏其子治豫彚刊之輔自安徽巡撫擢授河道總督時值河患方棘洪流逆溢高堰横潰合淮水而東注故道反湮輔疏言河水挾沙而行易於壅閼惟賴淸水助刷始能無滯當審其全局徹首尾而合治之不可漫爲施工使東築西決終歸無益因條具八事人告聖祖仁皇帝悉俞其請於是疏濬運河及淸口以至海口河道又開白洋淸河以東引水河而黃流始暢開淸口瀾汎淺諸引河而淮水始出敵黃築河崖遙堤縷堤修高堰堵翟壩置減水六壩而宣洩咸有所恃至開中河皂河諸役尤其設施之大者其持論以築堤崖疏下流塞决口有先後而無緩急數語爲綱領故在事十年具著成績諸疏並在集中無不指陳原委言之鑿鑿至今論治河者猶稱輔焉末附輔官巡撫時奏疏三篇其極論騷擾驛站亦具見風力云
</p>
<div class="section" id="title-36"><h2>
	華野疏稿五卷<span class="jiazhu">山東巡撫採進本</span>
</h2></div>
<p class="em2">
	國朝郭琇撰琇即墨人華野其字也康熙庚戌進士官至湖廣總督此編乃其歷官奏疏起康熙二十七年迄四十一年凡四十四篇疏末多載原奉諭旨蓋琇所恭錄而其後人倂敬刊也琇初由吳江知縣行取入臺即劾罷大學士明珠余國柱等聖祖仁皇帝嘉其敢言洊擢左僉都御史進左都御史復劾奏王鴻緖高士奇徐乾學等黨援交通亦皆譴退後緣事鐫秩復起爲湖廣總督在官四年別以紅苗搶掠一事褫職歸蓋當其彈抨得實則拔擢以旌其忠當其貽誤封疆則罷斥以明其罪仰見聖祖仁皇帝行政用人大公獨斷賞罸悉視其自取而無一毫畸輕畸重於其間前者纂輯五朝國史列傳特命於明珠傳中載琇劾疏全文毋庸刪削嗣復命於王鴻緖高士奇徐乾學諸傳中補載琇之劾疏無庸隱諱並復頒示綸音闡明其進退之由俾共知琇之擢用無人能排擠報復琇之罷官亦非由有人傾軋百爾臣工仰承誥誡已無不曉然共喻臣等謹錄琇此編並恭錄前奉諭旨冠諸卷端庶彝訓昭然永垂成憲益共知所警勵焉<span class="jiazhu">以上專集</span>
</p>
<p class="margin2">
	案以上所錄皆以奏議自爲一集者其或編入文集之中則仍著錄於集部
</p>
<div class="section" id="title-37"><h2>
	諸臣奏議一百五十卷<span class="jiazhu">浙江巡撫採進本</span>
</h2></div>
<p class="em2">
	宋趙汝愚編前有淳熙十三年劄子稱嘗備數三館獲觀祕府四庫所藏及累朝史氏所載忠臣良士便宜章奏收拾編綴殆千餘卷文字紛亂疲於撿閱自假守閩郡輙因政事之暇因事爲目以類分次而去其複重與不合者猶餘數百卷釐爲百餘門始自建隆迄於靖康推尋歲月粗見本末若非芟繁舉要恐勞乙夜之觀欲更於其間擇其至精至要尤切於治道者每繕寫十卷一次投淮又有淳祐庚戌史季温序稱其開端於閩郡奏書於錦城是其經歷歲時屢經簡汰乃成是編故其去取頗不苟自稱上可以知時事之得失言路之通塞下可以備有司之故實其大旨以備史氏之缺遺非夸飾也凡分君道帝系天道百官儒學禮樂賞刑財賦兵制方域邊防總議十二門子目一百一十四每篇之末各附注其人所居之官與奏進之年月亦極詳核其奏劄自序及史季温序皆稱名臣奏議而此本題曰諸臣奏議豈以中有丁謂秦檜諸人而改其名歟案朱子語錄云趙子直要分門編奏議先生曰只是逐人編好因論舊編精義逐人編自始終有意今一齊節去更拆散了不見其全意矣云云今此集仍以門分不以人分不用朱子之說蓋以人而分可以綜括生平盡其人之是非得失爲論世者計也以事而分可以參考古今盡其事之沿革利弊爲經世者計也平心而論汝愚所見者大矣
</p>
<div class="section" id="title-38"><h2>
	歷代名臣奏議三百五十卷<span class="jiazhu">兩淮鹽政採進本</span>
</h2></div>
<p class="em2">
	明永樂十四年黃淮楊士奇等奉勅編自商周以迄宋元分六十四門名目未免太繁區分往往失當又如文王周公太公孔子管仲晏嬰鮑叔慶鄭宫之奇師曠麥丘邑人諸言皆一時答問之語悉目之爲奏議則尚書颺言何一不可採入亦殊踳駁失倫然自漢以後収羅大備凡歷代典制沿革之由政治得失之故實可與通鑑三通互相考證當時書成刋印僅數百本頒諸學宫而藏板禁中世頗稀有崇禎間太倉張溥始刻一節錄之本其序自言生長三十年未嘗一見其書最後乃得太原藏本爲刪節重刊卷目均依其舊所不冋者此本有愼刑一門張本無之張本有漕運一門此本無之不知爲溥所改移爲傳本互異然溥所去取頗乏鑒裁至唐宋以後之文盡遭割裂幾於續鳬斷鶴全失其眞此本爲永樂時頒行原書猶稱完善雖義例蕪襍而採摭賅備固亦古今奏議之淵海也
</p>
<div class="section" id="title-39"><h2>
	名臣經濟錄五十三卷<span class="jiazhu">浙江巡撫採進本</span>
</h2></div>
<p class="em2">
	明黃訓編訓歙縣人嘉靖巳丑進士官至副都御史是書輯洪武至嘉靖九朝名臣經世之言中闕建文一朝以革除諱之也分十門凡開國一卷保治十卷内閣四卷吏部四卷戶部五卷禮部七卷兵部十三卷刑部三卷工部五卷都察院通政司大理寺共一卷每門各有子目開國保治一門以時代爲序吏禮兵工四部各以所屬四司分四類戶部分圖志田土賦役給賜黃冊屯田婚姻糧運祿俸鹽法茶法課程賑恤十三類刑部分律例論奏題奏襍論四類以二部諸司皆以省分無專掌一事者故也内閣無子目百司之總無不該也都察院通政司大理寺亦無子目篇帙寡也明永樂間勅黃淮等編歷代名臣奏議至元而止雖門目浩繁不無冗襍而二千年訏謨碩畫歷歷可徵是編所載如陶安傳劉基行狀蹇義墓誌李東陽年譜諸篇兼紀言行漢府趙府石亨曹吉祥之變諸篇併錄時事以及謝鐸焉用彼相說何依休庵詩序之類採及襍文邱濬大學衍義補之類至節取所著之書不純爲奏議之體故但以經濟錄爲名其實奏議居十之九與淮等所編時代相接頗足以資考鏡今附之奏議類中其間如胡廣碑錄之類間有濫收或亦朱子名臣言行錄取吕惠卿趙汝愚名臣奏議不遺丁謂秦檜之意歟分别觀之可矣
</p>
<div class="section" id="title-40"><h2>
	欽定明臣奏議四十卷
</h2></div>
<p class="em2">
	乾隆四十六年奉勅編以皇子司選錄而尚書房入直諸臣預繕寫每成一卷即恭呈御覽斷以睿裁蓋敷陳之得失足昭法戒而時代旣近殷鑒尤明將推溯勝國之所以亡與昭代之所以興者以垂訓於無窮故重其事也考有明一代惟太祖以大畧雄才混一海内一再傳後風氣漸移朝論所趨大致乃與南宋等故二百餘年之中士大夫所敷陳者君子置國政而論君心一劄動至千萬言有如策論之體小人舍公事而爭私黨一事或至數十疏全爲訐訟之詞迨其末流彌增詭薄非惟小人牟利即君子亦不過爭名臺諫閧於朝道學譁於野人但知兵防吏治之日壤不知其所以壊者由閣臣奄豎爲之奥援人知閣臣奄豎之日訌不知其所以訌者由門戶朋黨爲之煽搆蓋宋人之弊猶不過議論多而成功少明人之弊則直以議論亡國而已矣然一代之臣多賢姦並進無人人皆忠之理亦無人人皆佞之理即一人之身多得失互陳無言言皆是之事亦無言言皆非之事是以衆芳蕪穢之時必有名臣碩輔挺出於其間羣言淆亂之日必有讜論嘉謨搘柱於其際所謂披沙簡金在乎謹爲持擇也是編禀承訓示辨别瑕瑜芟薙浮文簡存偉議研求史傳以後效驗其前言考証情形以衆論歸於一是譬諸童謠婦唱一經尼山之刪定而列在六經一代得失之林即千古政治之鑑也至於人非而言是不廢蒐羅論正而詞乖但爲刪潤聖德之廣一善不遺聖度之宏大公無我尤非㝷常所可測量矣<span class="jiazhu">以上總集</span>
</p>
<p class="em2">
	右詔令奏議類奏議之屬二十九部六百五十二卷皆文淵閣著錄
</p> 



</div></body></html>