<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百八十·集部三十三（别集類存目七）</title></head><body><div id="text">

<p>
<strong>欽定四庫全書總目卷一百八十</strong>
</p>
<div class="section" id="title-0"><h1>
	集部三十三
</h1><hr/></div>
<div class="section" id="title-1"><h2>
	别集類存目七
</h2></div>
<div class="section" id="title-2"><h2>
	太古堂集二卷<span class="jiazhu">山東巡撫採進本</span>
</h2></div>
<p class="em2">
	明高宏圖撰宏圖字子猶號硜齋膠州人萬曆庚戌進士官至南京户部尚書福王時爲東閣大學士南京破後不食死事迹具明史本傳其詩文經兵燹遂後多散佚不存是集詩一卷文一卷爲其同里法坤厚及族孫敬業所蒐輯蓋僅存其什一矣
</p>
<div class="section" id="title-3"><h2>
	泊水齋文鈔三卷<span class="jiazhu">山西巡撫採進本</span>
</h2></div>
<p class="em2">
	明張愼言撰愼言字金銘號藐山千頃堂書目作號藐姑疑其自號藐姑山人而稱者各省其文也陽城人萬曆庚戌進士官至南京吏部尚書事迹具明史本傳初愼言官御史時以論三案謫戍肅州撰悔草後官刑部侍郞時讞獄失旨罷官家居著泊水詩文集皆已散落此集僅存奏疏三首餘皆序記及雜著卷首有康熙庚辰陳廷敬序謂愼言在其郷有興起文學之功云
</p>
<div class="section" id="title-4"><h2>
	妙遠堂集四十卷<span class="jiazhu">兩淮鹽政採進本</span>
</h2></div>
<p class="em2">
	明馬之駿撰之駿字仲良新野人萬曆庚戌進士官戶部主事是集凡詩十四卷文二十六卷萬曆季年文體漸變竟陵鍾惺譚元春倡尖新幽冷之派以詩歸一編易天下之耳目之駿於惺爲同年亦與王稺登之子留造作新聲務以鮮警秀異相倡和均别派也鍾譚之名最盛後來受詬亦至深之駿與留名不甚盛故所作亦如花香草媚不久目萎談藝者遂不復抨擊此集蓋偶爾得存耳
</p>
<div class="section" id="title-5"><h2>
	東極篇<span class="jiazhu">無卷數　浙江巡撫採進本</span>
</h2></div>
<p class="em2">
	明文翔鳳撰翔鳳有太微經已著錄是集皆官萊陽令時所作嘗自製五嶽冠並以五嶽爲號東極亦其號也故以之名篇是集不分卷數詩總目曰海雲集文總目曰日門稿其中子目有所謂蓬萊詩者以登州之蓬萊閣也日華詩者以聽訟之日華堂也九靑詩者以遊大澤山遂易大澤爲九靑也入院詩者奉檄入棘闈前後題詠也詩文率多怪僻紀夢詩無非自爲誇詡尤狂而近於誕矣
</p>
<div class="section" id="title-6"><h2>
	文太靑文集二卷<span class="jiazhu">陝西巡撫採進本</span>
</h2></div>
<p class="em2">
	明文翔鳳撰此本爲其七代孫三捷所手鈔上卷爲講章下卷爲詩賦雜作乃偶然選錄之本非其完帙
</p>
<div class="section" id="title-7"><h2>
	慧閣詩八卷<span class="jiazhu">浙江巡撫採進本</span>
</h2></div>
<p class="em2">
	明陳翼飛撰翼飛字元明平湖人萬曆庚戌進士官宜興縣知縣所著有慧閣長梧二集己未庚申辛酉壬戌行卷此特其中一種大抵墨守七子流派音節宏壯而切響甚稀間附以四六序尚頗工整
</p>
<div class="section" id="title-8"><h2>
	漆園巵言二十四卷<span class="jiazhu">浙江巡撫採進本</span>
</h2></div>
<p class="em2">
	明莊起元撰起元字仲孺武進人萬曆庚戌進士官至太僕寺少卿是集大抵應酬之作下至吏牘公移告示靡不彚錄且多編次叢脞目中列目如啓類之中分宰執翰林諸門已可不必乃又列交際通用之門殆近類書昭明文選之分類與杜詩蘇詩之分類均無是也
</p>
<div class="section" id="title-9"><h2>
	銅馬編二卷<span class="jiazhu">浙江巡撫採進本</span>
</h2></div>
<p class="em2">
	明楊德周撰德周有澹圃芋記已著錄是集乃其崇禎中爲古田知縣入覲京師往返記程之作上卷冠以北征記次以北行諸詩下卷冠以南征記次以南旋諸詩文格頗厯落自喜詩則庸音也
</p>
<div class="section" id="title-10"><h2>
	許靈長集<span class="jiazhu">無卷數　浙江巡撫採進本</span>
</h2></div>
<p class="em2">
	明許光祚撰光祚字靈長陝西人是集刻於萬曆壬子詩格平易罕逢警策刋本不分卷數而各體之首必題曰初集蓋猶未竟之本也
</p>
<div class="section" id="title-11"><h2>
	無欲齋詩鈔一卷<span class="jiazhu">直隸總督採進本</span>
</h2></div>
<p class="em2">
	明鹿善繼撰善繼有四書說約已著錄此乃所作詩稿稱成雲洞定本詩後間有評語不知何人所選輯也案李光地有成雲洞詩韻或光地所評歟善繼成仁取義大節凛然詩筆亦有遒勁之氣而不耐苦吟未免失之觕率
</p>
<div class="section" id="title-12"><h2>
	明德堂文集二十六卷<span class="jiazhu">浙江巡撫採進本</span>
</h2></div>
<p class="em2">
	明吕維祺撰維祺有四禮約言已著錄維祺晩殉闖難以節義顯其生平蓋主於篤實踐履而不求以文章名世然所論建多樸實亦異乎空談經濟之流集爲崇禎庚辰吳偉業所編一名愼獨堂集凡文十七卷詩三卷會約二卷語錄四卷後載制藝三首又張鼎延全城定變記一篇紀崇禎庚辰維祺家居平土寇王之典事則康熙二年維祺子兆璜刻集時所附入也
</p>
<div class="section" id="title-13"><h2>
	逸園新詩一卷詠懷詩一卷<span class="jiazhu">陝西巡撫採進本</span>
</h2></div>
<p class="em2">
	明耿志煒撰志煒字明夫逸園其别號也武功人萬曆癸丑進士官至提督四譯館少卿是編乃志煒歸田後所作於詩境未能深造至於咏懷詩一卷追和步兵且一一次其原韻尤爲政所必不能勝矣
</p>
<div class="section" id="title-14"><h2>
	文敏遺集三卷<span class="jiazhu">直隸總督採進本</span>
</h2></div>
<p class="em2">
	明李國𣚴撰國𣚴字元冶號續溪高陽人萬曆癸丑進士官至中極殿大學士事迹附見明史李標傳國𣚴遺文明季佚於兵燹本朝順治己亥其子大學士霨掇拾殘缺緝爲一編康熙丁未始獲其刻本於同里張亦純删除重複得文二十二篇詩一百一十四首辛酉纂修明史復於書局得其奏疏十三篇因重編爲三卷而以誌銘墓表碑附焉即此本也其詩文多館閣酬應之作蓋霨所得於亦純者本其官翰林時課藁故所存止是云
</p>
<div class="section" id="title-15"><h2>
	豐麓集七卷<span class="jiazhu">江西巡撫採進本</span>
</h2></div>
<p class="em2">
	明吳兆璧撰兆璧字文煥一字子穀豐麓其别號也金谿人萬曆乙卯辛酉兩中副榜卒不第以廩貢生官連州學正是集皆所著雜文末附壙志而以其門人周懋文所作家傳冠於卷端
</p>
<div class="section" id="title-16"><h2>
	博望山人稿二十卷<span class="jiazhu">安徽巡撫採進本</span>
</h2></div>
<p class="em2">
	明曹履吉撰履吉字元甫當塗人萬曆丙辰進士官至河南提學僉事是集詩六卷文十一卷尺牘三卷刻於崇禎戊辰乃履吉歸田以後所自編卷首别載書目一葉稱未刻者有漁山堂稿擕謝閣稿靑在閣稿辰文閣稿則此猶非其全集矣
</p>
<div class="section" id="title-17"><h2>
	蘧園集十卷<span class="jiazhu">浙江巡撫採進本</span>
</h2></div>
<p class="em2">
	明顧簡撰簡字黙孫自號蘧園居士歸安人萬曆戊午舉人不樂仕進年僅五十而卒其壻錢鴻裒錄遺稿編爲是集凡詩五卷文五卷
</p>
<div class="section" id="title-18"><h2>
	白下集十一卷<span class="jiazhu">兩江總督採進本</span>
</h2></div>
<p class="em2">
	明黃姬水撰姬水有貧士傳已著錄是集詩六卷賦一卷文四卷姬水自吳門徙居金陵所作故以白下爲名王世貞序謂姬水始務以淸麗宏博自喜中年游白下稍趨澹辭雅調晩節益自喜爲工語東南諸詩人不能先淳父而指屈也其文則不復置論然觀姬水自序似所編實止各體詩其餘數卷爲其子後來增入也姬水本五嶽山人省曾子而世貞序謂省曾爲姬水之王父同時之人不應有誤殆刋本衍一王字歟
</p>
<div class="section" id="title-19"><h2>
	高素齋集二十九卷<span class="jiazhu">江蘇巡撫採進本</span>
</h2></div>
<p class="em2">
	明黃姬水撰是集凡賦一卷詩十二卷雜文十六卷王世貞藝苑巵言稱其詩如北里名姬作酒糾時出俊語褒中寓貶已足見其一斑矣
</p>
<div class="section" id="title-20"><h2>
	黃淳父集二十四卷<span class="jiazhu">浙江汪汝瑮家藏本</span>
</h2></div>
<p class="em2">
	明黃姬水撰是編乃萬曆乙酉其壻顧大思裒白下髙素齋二集及所未刋者并梓之凡賦頌贊詩十六卷雜文八卷
</p>
<div class="section" id="title-21"><h2>
	元蓋副草二十卷<span class="jiazhu">浙江孫仰曾家藏本</span>
</h2></div>
<p class="em2">
	明吳稼竳撰稼竳字翁晉孝豐人官南京光祿寺典簿累遷雲南通判稼竳素與吳應暘臧懋循游故是集之序應暘撰而懋循書之其稱元蓋副草者應暘序謂元蓋天目山刖名其藏書有在姑謂之副蓋夸大之詞謂尚非其名山之正本耳稼竳少年以詩見稱於王世貞朱彝尊靜志居詩話亦稱其樂府如健兒騎駿馬左右馳突靡不如意近體頗合西崑然摹古終太有痕也
</p>
<div class="section" id="title-22"><h2>
	皆非集二卷附一枝軒吟草二卷<span class="jiazhu">浙江鄭大節家藏本</span>
</h2></div>
<p class="em2">
	明萬達甫撰達甫字仲章號純初鄞縣人都督僉事表之子少襲世職官至廣東海陳參將表雖將家子而篤好詞翰達甫承其淵源亦善吟咏此集其詩稿也末附一枝軒吟草乃其子邦孚所作僅五十餘首邦孚亦以世蔭官至福建總兵官左軍都督府僉事
</p>
<div class="section" id="title-23"><h2>
	瞿冏卿集十四卷<span class="jiazhu">江蘇巡撫採進本</span>
</h2></div>
<p class="em2">
	明瞿汝稷撰汝稷字元立常熟人禮部侍郞景淳子用父蔭官主事仕至太僕寺少卿事迹附見明史景淳傳是集爲眉州張養正所編凡詩五卷文九卷前有葉向高所作墓誌銘稱汝稷最不喜温陵李贄以爲得罪名教其識實出明季士大夫上其詩文則未能凌跨流輩也
</p>
<div class="section" id="title-24"><h2>
	梅顚稿選二十卷<span class="jiazhu">兩江總督採進本</span>
</h2></div>
<p class="em2">
	明周履靖撰履靖有夷門廣牘已著錄所著有閒雲稿泛泖吟咏物詩螺冠子詩餘茹草編諸集陳繼儒彚而選之以成此編蓋二人氣類相近也
</p>
<div class="section" id="title-25"><h2>
	雅尚齋詩草二集二卷<span class="jiazhu">浙江汪汝瑮家藏本</span>
</h2></div>
<p class="em2">
	明高濂撰濂字深甫號瑞南仁和人其詩先有初集今未之見此其二集也前有萬曆辛巳自序大旨主於得乎自然以悅性情故往往稱心而出無復鍛煉之功其時山人墨客多此派也
</p>
<div class="section" id="title-26"><h2>
	甬東山人稿七卷<span class="jiazhu">浙江巡撫採進本</span>
</h2></div>
<p class="em2">
	明吕時撰時一名時臣字仲父鄞縣人遊衡王瀋王諸邸亦當時所謂山人者也時年六十即治生壙於句章之夕陽里自撰墓銘述所著有詩文集及樂府等稿此集刻於萬曆辛巳皆詩無文陳子龍明詩選稱其頗有髙岑遺調蓋萬曆以後公安竟陵交煽僞體么絃側調無復正聲時詩在淫哇嘈囋之秋尚爲不墜風格故子龍見近似者而喜也
</p>
<div class="section" id="title-27"><h2>
	李山人詩二卷<span class="jiazhu">浙江范懋柱家天一閣藏本</span>
</h2></div>
<p class="em2">
	明李生寅撰生寅字賓父鄞縣人是集爲其邑人楊承鯤所選詩皆短章音節頗諧而乏深警之思亦頗窘於邊幅蓋思淸而才弱者也前有萬曆壬午鄞縣知縣楊芳序稱其名可得而聞人不可得而見則其品在當時山人上宜其詩尚不俗矣
</p>
<div class="section" id="title-28"><h2>
	復初集三十六卷<span class="jiazhu">庶吉士戴震家藏本</span>
</h2></div>
<p class="em2">
	明方承訓撰承訓號鄈邖徽州人是集乃承訓所自編前有萬曆癸未自序稱家世役什一不趨仕進蓋賈人子又稱間以玉獻即被擯斥弗用蓋終於不遇之士也集首冠以原初漫談七條大抵揚何李之餘波而變本加厲於唐以來詩文如李杜韓柳無不排擊然核其所作乃了不異人
</p>
<div class="section" id="title-29"><h2>
	玩畫齋雜著編八卷<span class="jiazhu">浙江汪汝瑮家藏本</span>
</h2></div>
<p class="em2">
	明姚翼撰翼字翔卿歸安人由歲貢生官廣濟縣知縣是集皆所著雜文編年排次翼爲茅坤婦弟其文格亦畧相近第八卷内附以瞿九思評語前有其門人沈位序作於隆慶丁卯而所錄交至萬曆乙亥蓋自三卷以下皆作序後所續刻也
</p>
<div class="section" id="title-30"><h2>
	性靈稿二卷<span class="jiazhu">浙江巡撫採進本</span>
</h2></div>
<p class="em2">
	明朱師孔撰師孔字時行徽州人家於武昌萬曆中歲貢生是集名以性靈蓋欲抒寫襟抱不落窠臼之意然師孔爲吳國倫弟子究不能出七子之軌轍
</p>
<div class="section" id="title-31"><h2>
	石秀齋集十卷<span class="jiazhu">江蘇巡撫採進本</span>
</h2></div>
<p class="em2">
	明莫是龍撰是龍有畫說已著錄是龍書畫皆有名而爲詩不屑深思明詩綜載有莫廷韓遺稿不著卷數此本前有傳一篇於是龍平生事蹟不甚詳備又無序跋及目錄其末卷亦有闕佚然明史藝文志云莫是龍石秀齋集十卷與此本合豈彝尊所見又别一本歟
</p>
<div class="section" id="title-32"><h2>
	段黃甫詩稿<span class="jiazhu">無卷數　兩江總督棌進本</span>
</h2></div>
<p class="em2">
	明段黼撰黼字黃甫别號景山樵客曹州人萬曆中諸生是集爲其友人王士龍所編朱彝尊明詩綜稱黼所著有抱璞集未知爲此稿之别名抑或别有一編也
</p>
<div class="section" id="title-33"><h2>
	汪遺民詩一卷<span class="jiazhu">兩江總督採進本</span>
</h2></div>
<p class="em2">
	明汪逸撰逸字遺民歙縣人是集詩一卷皆與馬時良仲良兄弟倡和之作首載友聲叙一卷爲内黃司逎疆作稱友聲兩卷余得而展玩之獨抒如展綺縠合奏如答笙簧是其詩本編入友聲集中此本乃錄出逸詩别爲一卷耳末附汪以俊詩二首以俊字用章亦與馬氏兄弟爲詩友者也
</p>
<div class="section" id="title-34"><h2>
	環翠堂坐隱集選四卷<span class="jiazhu">安徽巡撫採進本</span>
</h2></div>
<p class="em2">
	明汪廷訥撰廷訥字無如休寧人是集古今體詩一卷詞一卷南北曲一卷隨錄一卷蕭和中序稱廷訥本有環翠堂集三十卷與此本多重見蓋坐隱乃其園名故别自摘選爲此集而仍以環翠堂冠之集中酬唱皆陳繼儒方于魯之流又與李贄贈答至稱其著書皆了義評古善誅心旨趣如此其漸於當時氣習者深矣
</p>
<div class="section" id="title-35"><h2>
	笑拙墅稿一卷<span class="jiazhu">浙江汪汝瑮家藏本</span>
</h2></div>
<p class="em2">
	明金建中撰建中字仲立海陽人萬曆中國子監生笑拙墅者其别業名也是編前列諸人序記傳贊次爲建中所作詩多詠園中景物後附其子麟祥跋並志感詩
</p>
<div class="section" id="title-36"><h2>
	古雪齋近稿一卷<span class="jiazhu">浙江孫仰曾家藏本</span>
</h2></div>
<p class="em2">
	明朱多熲撰多熲字以昭號斗齋南昌人寧藩裔也在萬曆間與李維楨曹學佺等倡和其詩修飾風調流易有餘而短於精詣
</p>
<div class="section" id="title-37"><h2>
	蓀堂集十卷<span class="jiazhu">浙江孫仰曾家藏本</span>
</h2></div>
<p class="em2">
	明吳文奎撰文奎字茂文歙縣人是集凡詩六卷雜文四卷文奎受業於興國吳國倫故所作全效國倫之體李維楨序亦稱其淵源如是云
</p>
<div class="section" id="title-38"><h2>
	江臯吟一卷<span class="jiazhu">浙江孫仰曾家藏本</span>
</h2></div>
<p class="em2">
	明劉師朱撰師朱字仲文號嵩潭大名人萬曆中由貢生官至廬州府同知是集原序稱作於廬州故名曰江臯吟然集中有都門所作有出塞所作有超然臺所作則亦不盡廬州詩特刻於廬州耳詩多淺語原序亦稱其由兖州閒曹改廬州劇任有顧盻自喜之意云
</p>
<div class="section" id="title-39"><h2>
	潘象安詩集四卷<span class="jiazhu">浙江孫仰曾家藏本</span>
</h2></div>
<p class="em2">
	明潘緯撰緯字仲文一字象安歙縣人家於白岳之下萬曆中以貲官武英殿中書舍人歸田以後有養疴遊淮園居諸集此其彚刻之本也五言古體多摹文選七言古體學初唐近體亦頗有大曆諸人風調然音節暢而性情少所謂得皮而未得髓者也中間潁陽許國嶺南區大相二人評語如批點時文之法亦非古人體例
</p>
<div class="section" id="title-40"><h2>
	白雲集七卷<span class="jiazhu">浙江巡撫採進本</span>
</h2></div>
<p class="em2">
	明陳昂撰昂字爾曕一字雲仲莆田人自號白雲先生是集前有鍾惺所作傳稱集本十六卷又排律一卷昂没後散佚無存萬曆戊午其同里宋珏重加裒集僅得五言律詩七百首七言律詩十二首其詩頗學少陵右丞得其形似
</p>
<div class="section" id="title-41"><h2>
	黃玄龍詩集八卷附尺牘二卷<span class="jiazhu">浙江巡撫採進本</span>
</h2></div>
<p class="em2">
	明黃奐撰奐有玄龍小品已著錄其詩意主獨造而失之生硬集中諸體皆備獨無七言律詩蓋流俗唱和多以七言律詩故奐薄而弗爲然詩之雅俗在格韻不在體裁苟詞旨凡近即四言亦屬庸音苟興象深微即七字自成高調必禁此一體不作是又山林畸士矯枉過直之失也
</p>
<div class="section" id="title-42"><h2>
	張太初集八卷<span class="jiazhu">浙江孫仰曾家藏本</span>
</h2></div>
<p class="em2">
	明張汝元撰汝元字太初江寧人萬曆中諸生以詩受知於學使陳文燭文燭爲序而刋之其七言短歌間有作意而陶冶未精他體則更減色文燭序中多引二謝以下詩人擬之蓋奬成後進之意不必甚確也
</p>
<div class="section" id="title-43"><h2>
	吾野詩集五卷<span class="jiazhu">福建巡撫採進本</span>
</h2></div>
<p class="em2">
	明黃克晦撰克晦字孔昭號吾野惠安人少工繪事御定佩文齋書畫譜列之畫家傳中其詩有金陵游稿匡廬集北游草金臺詩宛城集五羊草西山唱和編觀風錄等凡四十卷其金陵藁則張仲立刋之西山唱和編則李于美刋之金臺詩則林登卿刋之殁後二年同里黄克纘復刻其遺詩六卷於聊城歲久皆散佚此本乃康熙壬午其五世孫象潛摭家藏遺帙裒而重鋟其編次頗多未善如小金山詩本五言律詩二首而聯爲一篇列之五言古體中殊爲失檢然克晦詩别無傳本亦賴此刻以傳其詩亦出厯下太倉之門戶而漸染稍輕朱彝尊靜志居詩話謂靑溪社集諸人允當推克晦爲祭酒蓋以此也
</p>
<div class="section" id="title-44"><h2>
	夢草堂稿十二卷<span class="jiazhu">浙江孫仰曾家藏本</span>
</h2></div>
<p class="em2">
	明胡鎭撰鎭字子重歙縣人萬曆中賈人其詩以宫商角徵羽分五集每卷又以天時園圃等門分類各有圈點評識皆坊刻俗本之體例即詩可知矣
</p>
<div class="section" id="title-45"><h2>
	程仲權詩集十卷文集十二卷<span class="jiazhu">浙江巡撫採進本</span>
</h2></div>
<p class="em2">
	明程可中撰可中字仲權休寧人是集每體爲一卷每卷不過數頁其六言律七言排律及賦頌諸體至以一首爲一卷編次殊爲繁碎其詩亦七子末派也
</p>
<div class="section" id="title-46"><h2>
	豐正元集四卷<span class="jiazhu">浙江巡撫採進本</span>
</h2></div>
<p class="em2">
	明豐越人撰越人字正元鄞縣人坊之孫也嘗自號天放野人故千頃堂書目作天放野人集所載卷數與此本相合蓋即一書而異名也後有其子建跋稱其遭逢骨肉之難故往往有悽咽之音云
</p>
<div class="section" id="title-47"><h2>
	甜雪齋集二十卷<span class="jiazhu">兩江總督採進本</span>
</h2></div>
<p class="em2">
	明單思恭撰思恭字惠仍揚州人是編凡詩十卷文十卷氣格纖瑣皆無足取前有思恭自序大旨以竟陵爲宗
</p>
<div class="section" id="title-48"><h2>
	梅禹金集二十卷<span class="jiazhu">安徽巡撫採進本</span>
</h2></div>
<p class="em2">
	明梅鼎祚撰鼎祚有才鬼記已著錄是集凡分庚辛草四卷與元草八卷予寧草八卷鼎祚輯八代詩乘又輯古樂苑於詩家正變源流不爲不審而所作止此則囿於風氣委曲諧俗之過也
</p>
<div class="section" id="title-49"><h2>
	牒草四卷<span class="jiazhu">直隸總督採進本</span>
</h2></div>
<p class="em2">
	明趙宧光撰宧光有說文長箋已著錄此集皆其尺牘有明中葉以後山人墨客標榜成風稍能書畫詩文者下則厠食客之班上則飾隱君之號借士大夫以爲利士大夫亦借以爲名觀於是集可以見當時風氣矣此本標目參差前兩卷題曰寒山藏而以牒草爲子目一卷題曰附錄皆他人之作又一卷題曰牒草卷之八則當不止此四卷蓋隨時刋刻以爲贈遺之具故不得而畫一也
</p>
<div class="section" id="title-50"><h2>
	益齋存稿一卷<span class="jiazhu">兩淮鹽政採進本</span>
</h2></div>
<p class="em2">
	明翁任春撰任春初名允瑃字克生金華人明季縱遊江湖間其詩頗多哀厲之音是集詩凡一百十三首其子煊煐錄之附編宋翁卷西巖集後疑爲卷之後裔也
</p>
<div class="section" id="title-51"><h2>
	謝耳伯詩集八卷文集十六卷<span class="jiazhu">福建巡撫採進本</span>
</h2></div>
<p class="em2">
	明謝兆申撰兆申字伯元號耳伯邵武人萬曆中貢生兆申好深沉谿刻之思又多雜以奇字其文蹇棘幽晦至使人蜇口慘腹而不可句其鄉人曹能始序謂爲遠溯揚子太元之脈以爲文黃居中序謂其平生喜交異人購異書摭異聞異見蓋好奇而過者也詩稍可成誦皆四言五言古體因不屑唐以後語故不爲律詩昔歐陽修柄文斥劉幾爲險怪兆申險怪殆甚於幾當時省闈京兆試輙報罷宜矣其詩題曰全集文則題曰初集當尚有二集今未之見也
</p>
<div class="section" id="title-52"><h2>
	雪浪集二卷<span class="jiazhu">兩江總督採進本</span>
</h2></div>
<p class="em2">
	明釋洪恩撰洪恩字三懷上元人居長干寺嘗說法雪浪山中故以名集上卷爲詩下卷爲偈語雜著朱彝尊明詩綜載其詩二首然未離世法之僧不能語帶烟霞也
</p>
<div class="section" id="title-53"><h2>
	空華集二卷飮河集二卷止啼集一卷石頭庵集五卷<span class="jiazhu">兩江總督採進本</span>
</h2></div>
<p class="em2">
	明釋如愚撰如愚字蕴璞江夏人祝髮後行脚四方尋居金陵碧峯寺從詩僧洪恩學周汝登曹學佺袁宗道兄弟皆與之遊是集凡四種初曰空華集詩二卷次曰飮河集詩二卷次曰止啼集文一卷次曰石頭庵集詩三卷文二卷明詩綜但稱有飮河石頭二集蓋未覩其全也據自序最後有寶善堂集今未見序言文無定質詩不必有唐文不必六經秦漢自許甚高然材地粗疎徒好爲大言耳
</p>
<div class="section" id="title-54"><h2>
	幻華集二卷<span class="jiazhu">浙江孫仰曾家藏本</span>
</h2></div>
<p class="em2">
	明釋斯學撰斯學字悅支號瘦山海鹽慈會寺僧是集爲萬曆丁酉斯學殁後屠隆裒其遺稿與姚士粦同編斯學天分絶高故吐詞多自然秀拔五言古體多用排偶欲摹三謝而力所不逮遂落中唐燕山述懷其最也七言古體如贈錢參軍詩落落有氣敬亭山歌即散漫頽唐樂府如任俠行一篇幾成笑具更非所長五言律詩篇什頗夥中間如空林人打栗深樹鳥驚蟬客來黃葉雨鬼嘯白楊風山光詩句得湖色酒杯開之類則多近四靈如薄衾寒入夢深雨遠沉鐘一别春山淥幾經秋葉黃海門生片月江寺入殘陽一片孤峰影靑浮水面來風雨山中榻兵戈海外村檐花飛片雨庭草帶微霜碧雲深夕院黃葉隱寒燈入門寒月出掃石暝雲開掃榻分寒雨然燈破暝烟之類則頗近九僧其七言律詩及絶句皆不能及蓋所長在此體然首首格意畧同又多沾染公安竟陵習氣故時有可采之句而終不能自成一家也
</p>
<div class="section" id="title-55"><h2>
	嬾園漫稿五卷<span class="jiazhu">浙江巡撫採進本</span>
</h2></div>
<p class="em2">
	明王寰洽撰寰洽字仁子亳州人年十五餼於庠九試不第天啓元年以恩貢起吏部試擬授知縣未補官而卒此集詩二卷文三卷率多應酬之作詩以纎麗爲工文亦平弱
</p>
<div class="section" id="title-56"><h2>
	檀雪齋集四十卷<span class="jiazhu">内府藏本</span>
</h2></div>
<p class="em2">
	明胡敬辰撰敬辰字直卿餘姚人天啓壬戌進士官至江西驛傳道終光祿寺錄事是集以所著詩賦雜文及官縣令時讞牘共爲一編其文故爲澁體幾不可句讀詩格亦公安之末派
</p>
<div class="section" id="title-57"><h2>
	白雪堂詩一卷<span class="jiazhu">直隸總督採進本</span>
</h2></div>
<p class="em2">
	明李嵩撰嵩有按晉疏草已著錄是集乃其巡按湖廣時所刻故以郢中白雪爲名凡古律體詩一百餘首有萊陽董嗣樸等四人評點皆如時文之式
</p>
<div class="section" id="title-58"><h2>
	赭留集一卷<span class="jiazhu">福建巡撫採進本</span>
</h2></div>
<p class="em2">
	明黃文煥撰文煥有詩經考已著錄是集詩文共爲一卷乃其與黃道周同下詔獄時所作故以赭留爲名詞多感慨而不能甚工舊附刻陶詩析義後以所注陶詩亦多借以寄意與此集若相發明也然追步淵明談何容易合爲一帙未免擬不於倫故析之别著於錄焉
</p>
<div class="section" id="title-59"><h2>
	嶽歸堂集十卷<span class="jiazhu">兩淮鹽政採進本</span>
</h2></div>
<p class="em2">
	明譚元春撰元春字友夏天門人天啓丁卯舉人明史文苑傳附見袁宏道傳中隆萬以後公安三袁始攻擊王李詩派以淸巧爲工風氣一變天門鍾惺更標舉光新幽冷之詞與元春相倡和評點詩歸流布天下相率而趨纎仄有明一代之詩遂至是而極弊論者比之詩妖非過刻也元春之才較惺爲劣而詭僻如出一手日久論定徒爲嗤點之資觀其遺集亦足爲好行小慧之戒矣
</p>
<div class="section" id="title-60"><h2>
	譚友夏合集二十三卷<span class="jiazhu">安徽巡撫採進本</span>
</h2></div>
<p class="em2">
	明譚元春撰是編乃明季蘇州張澤合元春詩文而刻之一卷至五卷爲嶽歸堂新詩六卷至十四卷爲鵠灣文草十五卷至二十三卷爲嶽歸堂巳刻詩選每篇各有批評皆刻意摹仿元春語
</p>
<div class="section" id="title-61"><h2>
	譚子詩歸十卷<span class="jiazhu">江西巡撫採進本</span>
</h2></div>
<p class="em2">
	明譚元春撰此集乃其選本題曰卶庵訂定不知何許人前有自序并載諸稿自題之文如西陵草秋尋草客心草之類凡十餘種蓋其詩之别刻者尚多云
</p>
<div class="section" id="title-62"><h2>
	寸碧堂稿二卷<span class="jiazhu">内府藏本</span>
</h2></div>
<p class="em2">
	明汪膺撰膺字元御號玉淙長洲人天啓丁卯舉人童年即喜爲詩年四十餘而卒所存遺稿無多康熙中其子琬始爲編次刻於所作鈍翁類稿之首名之曰汪氏家傳集云
</p>
<div class="section" id="title-63"><h2>
	此觀堂集六卷<span class="jiazhu">江西巡撫採進本</span>
</h2></div>
<p class="em2">
	明羅萬藻撰萬藻有十三經類語已著錄萬藻與同邑章世純陳際泰東鄉艾南英並以制義名一時號江西四家明史以是收之文苑傳中此集制義之序居三分之一蓋其平生精力所萃也四家之中南英最好立門戶近與南城張自烈互詬遠與華亭陳子龍相爭又最袒䕶嚴嵩務與公論相反以是終南英之身無日不叫囂跳踉呶呶然與天下辨雖世純際泰後亦隙末惟萬藻日與南英遊而泊然一無所與蓋其天性靜穆不以聲氣爲名高故其文氣熖不及南英而恬雅則勝之云
</p>
<div class="section" id="title-64"><h2>
	編篷集十卷後集十五卷<span class="jiazhu">浙江巡撫採進本</span>
</h2></div>
<p class="em2">
	明唐汝詢撰汝詢字仲言華亭人五歲而瞽父兄抱膝上授以三百篇及唐詩無不成誦旁通經史嘗撰唐詩解唐詩十集等書援據該博當時目爲異人惟其兄汝諤篤嗜王李之學故汝詢所作亦演七子流派開卷即擬古十九首次以擬古百篇感懷四十六首皆沿襲窠臼貌似而神非後集附雜文數十篇其三五七言四六八言一字至十字諸雜體尤傷纎巧也
</p>
<div class="section" id="title-65"><h2>
	國門集一卷國門乙集一卷<span class="jiazhu">浙江巡撫採進本</span>
</h2></div>
<p class="em2">
	明凌濛初撰濛初有聖門傳詩嫡冢已著錄是集以皆入國門以後所作故謂之國門再入再刻故有乙集也二集並於詩末附雜文數篇蓋屢躓場屋之時故頗多抑鬱無聊之作云
</p>
<div class="section" id="title-66"><h2>
	貞元子詩草<span class="jiazhu">無卷數　浙江孫仰曾家藏本</span>
</h2></div>
<p class="em2">
	明項穆撰穆有書法雅言已著錄穆生於博古賞鑒之家藉文雅交遊之盛耳濡目染都無俗事故其詩皆楚楚有淸致所謂謝家子弟雖復不端正者亦自有一種風氣也惟偶然寄意不似書法之精耳
</p>
<div class="section" id="title-67"><h2>
	綺詠一卷綺詠續集一卷<span class="jiazhu">安徽巡撫採進本</span>
</h2></div>
<p class="em2">
	明汪汝謙撰汝謙字然明歙縣人江南通志稱其移居武林招集勝流爲湖山詩酒之會故是集大抵徵歌選妓之作然其前集陳繼儒序之後集又繼儒所選定濡染薰蒸久而與化朱彝尊明詩綜不錄一字蓋有由矣
</p>
<div class="section" id="title-68"><h2>
	棲老堂集一卷<span class="jiazhu">浙江巡撫採進本</span>
</h2></div>
<p class="em2">
	明殷仲春撰仲春字方叔秀水人嘗慕王績爲人自號東臯子隱居敎授又精於醫得錢輒入市買斷爛書讀之集首載賦騷次古今體詩次引辭贊疏僅二十餘葉末有順治丁酉其孫觀國跋稱原集詩千餘首此本僅存什一今核所作不出明季山人之派故其墓誌亦陳繼儒作也
</p>
<div class="section" id="title-69"><h2>
	上生集八卷<span class="jiazhu">浙江巡撫採進本</span>
</h2></div>
<p class="em2">
	明秦燢撰燢字曰上一字廣齋無錫人萬曆中諸生上生其號也是集乃崇禎初其子堈坊所刋前四卷爲詩後四卷爲文前有小傳稱其長齋繡佛趺坐焚修蓋耽於禪悅之士故所作韻語多近偈頌文集自壽序祭文外亦募緣疏引爲多
</p>
<div class="section" id="title-70"><h2>
	自娛齋詩集二卷<span class="jiazhu">兩江總督採進本</span>
</h2></div>
<p class="em2">
	明黃應徵撰應徵字君求江都人天啓中諸生偃蹇不第以卒其子裒其遺詩爲此集前有冒愈昌序稱取數未多爲體差備浸假中年亡恙而晚不苦於無年所篹結何以加焉蓋頗有微詞矣
</p>
<div class="section" id="title-71"><h2>
	天啓宫中詞一卷<span class="jiazhu">浙江巡撫採進本</span>
</h2></div>
<p class="em2">
	明陳悰撰悰字次杜常熟人是集前有悰自序其詩仿王建宫詞雜咏天啓軼事凡一百首自註亦極詳悉頗足以廣異聞朱彝尊嘗錄入明詩綜其靜志居詩話述徐昂發之言以爲本秦徵蘭撰悰攘而有之徴蘭字楚芳亦常熟人也
</p>
<div class="section" id="title-72"><h2>
	曲澗遺稿十五卷<span class="jiazhu">江西巡撫採進本</span>
</h2></div>
<p class="em2">
	明孫奎撰奎字啓文南城人生平以講學爲事故詩文多雜理語蓋非所長至溺信堪輿之說反覆辨明不一而足其風水評一篇援引營洛卜兆事及駁朱彥修語尤爲未允矣
</p>
<div class="section" id="title-73"><h2>
	齎志齋集十卷<span class="jiazhu">浙江孫仰曾家藏本</span>
</h2></div>
<p class="em2">
	明陳泰交撰泰交有尚書注考已著錄是集中有自述一篇言初字穉孚更字同倩號鰈海少時名元侃字三緘其後三緘稱獨著遂以爲號是集爲其子鋐所刻凡詩一篇雜文九卷泰交嘗與修秀水志志文多載集中詩文俱無以異人至優童志一篇尤過於放誕風流矣
</p>
<div class="section" id="title-74"><h2>
	玩梅亭詩集二卷<span class="jiazhu">兩江總督採進本</span>
</h2></div>
<p class="em2">
	明柴惟道撰惟道字允中號白巖山人嚴州人是集前有原序而此本闕其末頁遂不知誰作序稱山人以才不遇而所抱有以自樂遊公卿間泊然無所求乃稱其高然其詩則未成家也
</p>
<div class="section" id="title-75"><h2>
	叢桂堂全集四卷詩集四卷<span class="jiazhu">福建巡撫採進本</span>
</h2></div>
<p class="em2">
	明顔廷榘撰廷榘字範卿永春人官岷府右長史其詩文揮灑千言頗多率易其稿亦多散佚蓋不甚經意於是也國初其孫堯揆曾孫鐮始搜輯遺篇編爲此集
</p>
<div class="section" id="title-76"><h2>
	蕪園詩集六卷<span class="jiazhu">浙江巡撫採進本</span>
</h2></div>
<p class="em2">
	明葛徵奇撰徵奇字無奇號介龕海寧人崇禎戊辰進士官至光祿寺少卿告歸遨遊湖山間故其詩頗有閒適之致集中多及其家姬是庵是庵者徵奇妾李因之字善畫花卉禽鳥亦頗能吟咏徵奇嘗與酬和其頗傷纎弱或以此歟
</p>
<div class="section" id="title-77"><h2>
	隴首集一卷<span class="jiazhu">山東巡撫採進本</span>
</h2></div>
<p class="em2">
	明王與允撰與允字百斯山東新城人崇禎戊辰進士官至湖廣道監察御史以劾總兵鄧玘降補光祿寺署正明亡與妻于氏子士和同自經是集乃其巡視陝西茶馬時所作故名隴首其姪士禎編次之僅詩四十二首又劾鄧玘淫掠疏一篇自撰墓志一篇而以傳及墓表逸事狀附焉
</p>
<div class="section" id="title-78"><h2>
	瑤光閣集十三卷<span class="jiazhu">江西巡撫採進本</span>
</h2></div>
<p class="em2">
	明黃端伯撰端伯有易疏已著錄端伯生平好佛嘗鐫私印曰海岸道人取楞嚴經引諸沈冥出於苦海之語及晚年磨去印文改鐫忠孝廉節四字終以殉國流芳可謂不負其志是集古近體詩二卷雜文十卷爲僧作者居其大半其措詞如偈如疏如禪家語錄非欲以詞章名世者甚至五經四書頌亦以禪語闌入如春秋頌云通身手通身膽句中有眼定乾坤識者須從聲外鑿云云蓋其性癖如是其人足重其學則不可訓也别附外篇一卷李紱序謂其當明季古文大壞之時獨安雅無迂怪之習惟時時雜佛氏語因别擇編爲外編以明其先迷後悟之語無使世俗之人以佛溷先生亦不令學佛者借先生以張佛云云亦委曲囘䕶之言耳
</p>
<div class="section" id="title-79"><h2>
	涂子一杯水五卷<span class="jiazhu">江西巡撫採進本</span>
</h2></div>
<p class="em2">
	明涂伯昌撰伯昌字子期南豐人崇禎庚午舉人是集名一杯水者自序云取澹然無味之義也集中多雜釋老之說其書唐武宗毁佛復僧後一篇以三才三敎並稱其格物述及古本大學通序數篇頗以朱子爲非蓋江右之學多從陸氏自宋元已然也詩多染竟陵末派惟五言律詩間有可觀
</p>
<div class="section" id="title-80"><h2>
	敬亭集十卷補遺一卷<span class="jiazhu">兩江總督採進本</span>
</h2></div>
<p class="em2">
	明姜埰撰埰字如農萊陽人崇禎辛未進士授儀眞縣知縣擢授禮科給事中以建言廷杖謫戍宣州衛國亡後流寓蘇州鐫私印曰宣州老兵臨殁遺命葬宣城以明帝未有赦命不敢歸也事迹具明史本傳埰少以氣節著自得罪流竄後始學爲詩朱彝尊靜志居詩話稱其風格一本杜陵今觀所作大抵才本淸剛氣尤激壯故詩文皆直抒胸臆自能落落不凡然縱筆所如不暇鍜鍊故粗獷之語亦時時錯雜其間蓋性情用事者居多也集本埰所自定分敬亭餺飥二集其子安節等刋行乃併合爲一統名敬亭集後有補遺一卷又埰殁之後安節掇拾而成其揚州諸子燕集次韻一首已見第四卷中乃更收入殆偶然失檢歟
</p>
<div class="section" id="title-81"><h2>
	更生吟<span class="jiazhu">無卷數　山東巡撫採進本</span>
</h2></div>
<p class="em2">
	明高名衡撰名衡字平仲號鷺磯沂州人崇禎辛未進士官至監察御史以城守功晉兵部左侍郞崇禎壬午大兵破沂州名衡死之事迹具明史本傳乾隆四十一年賜諡忠節是編乃名衡巡按河南時值李自成攻開封在圍城時所作自成凡三攻開封此其初攻解去之時也前有自序末有其元孫淑曾跋稱其生平著述甚夥屢經兵燹拾之灰燼之餘者類多殘缺惟此詩粗備首尾因抄藏之云云考漢書藝文志詩賦類雖一二篇亦著錄而世傳張巡守睢陽作亦僅二篇是編雖止七言律詩八首不成卷帙而忠義之氣凛然簡外今聖朝大公至正扶植綱常凡勝國死節之臣咸邀褒祀名衡亦在其中則此零章斷簡實千古名敎之所寄謹特存其目以昭表章之義焉
</p>
<div class="section" id="title-82"><h2>
	章格庵遺書五卷<span class="jiazhu">福建巡撫採進本</span>
</h2></div>
<p class="em2">
	明章正宸撰正宸字羽侯號格庵晚號偁東餓夫會稽人崇禎辛未進士官至吏科給事中事迹具明史本傳正宸爲劉宗周弟子生平以氣節自負是書所載凡奏疏七十九篇論著十八首記傳九首詩賦四十一首又補遺一首則偁東餓夫自傳也正宸於明亡之後不知所終遺稿亦多散佚此本蓋其族孫詗掇拾殘缺補綴成帙云
</p>
<div class="section" id="title-83"><h2>
	鶴和篇三卷<span class="jiazhu">江蘇周厚堉家藏本</span>
</h2></div>
<p class="em2">
	明閃仲侗撰仲侗字仲覺永昌人其仕履未詳考明天啓乙丑進士有閃仲儼官至少詹事亦永昌人當即其兄弟仲侗自稱崇禎辛未下第則亦舉於鄉矣然雲南通志鄉舉中不載其名所未詳也是集一卷爲雜文一卷爲詩一卷爲制義皆明末儇佻之派曰鶴和篇者仲侗時侍其父遊吳越間故取中孚九二爻詞以名所作也
</p>
<div class="section" id="title-84"><h2>
	花王閣賸稿一卷<span class="jiazhu">兵部侍郞紀昀家藏本</span>
</h2></div>
<p class="em2">
	明紀坤撰坤字厚齋獻縣人崇禎中諸生是集後有其孫容舒跋稱坤少有經世志久而不遇乃息意逃禪晚榜所居曰花王閣蓋自傷文章無用如牡丹之華而不實也崇禎巳卯嘗自編其詩爲六卷殁後盡燬於兵燹此本爲其子鈺所重編蓋於敗簏中得藉物殘紙錄其可辨識者僅得一百餘首非原帙矣其詩大致學蘇軾而戞戞自造不循蹊徑惟遭逢亂世坎壈以終多感時傷事之言故刻露之語爲多含蓄之致較少焉
</p>
<div class="section" id="title-85"><h2>
	雅似堂文集十卷詩集三卷<span class="jiazhu">浙江巡撫採進本</span>
</h2></div>
<p class="em2">
	明文德翼撰德翼有宋史存已著錄德翼人品淸逸而學問未能精邃所作傭吹錄之類大抵以餖飣爲工故詩文亦未能超詣
</p>
<div class="section" id="title-86"><h2>
	文嘻堂詩集三卷<span class="jiazhu">浙江巡撫採進本</span>
</h2></div>
<p class="em2">
	明朱芾煌撰芾煌字子衷又字玉瑠自號濡須江漁無爲州人崇禎甲戌進士官至兵部武選司郞中是集大都蒿目時艱語多感慨七言律詩中如秋懐春愁諸篇紀明末朝政紛紜亂亡之象亦可見其大槪末有其孫端跋稱芾煌嘗自題四語於詩稿卷首云詩須有爲而作文至無心乃傳又云從前各夢事見我篋中詩其生平作詩之旨具見於是矣
</p>
<div class="section" id="title-87"><h2>
	心遠堂集二十卷<span class="jiazhu">江蘇周厚堉家藏本</span>
</h2></div>
<p class="em2">
	明王永積撰永積字穉實無錫人崇禎甲戌進士官至兵部職方司員外郞是編文十四卷詩六卷末附詩餘四闋前後無序跋永積在兵部時嘗以推舉遲延事獲譴今以集中自記觀之蓋太監王之心欲用其弟之仁爲浙江總兵官永積持不肯從而之心以是中之者也
</p>
<div class="section" id="title-88"><h2>
	野獲園集二卷<span class="jiazhu">江西巡撫採進本</span>
</h2></div>
<p class="em2">
	明歐陽鉉撰鉉字子玉江西龍泉人崇禎丁丑進士官休寧縣知縣其詩意境頗㥇自序謂寧淡毋綴寧潔毋蕪安在今人不如古人蓋醖釀未深而欲驟語平淡故所就止此題曰野獲園者謂性耽野趣其詩半於野得之也
</p>
<div class="section" id="title-89"><h2>
	文齋文集十一卷<span class="jiazhu">浙江鮑士恭家藏本</span>
</h2></div>
<p class="em2">
	明余祚徵撰祚徵字符之永豐人文齋其號也崇禎癸未會試副榜授鳯陽府推官時唐王聿鍵錮高牆祚徵待之有禮及聿鍵自立而祚徵已卒因贈應天府丞諡曰忠貞次子玠後爲僧名洪瀚蒐集其遺文刻之凡雜文三卷詩六卷書啓二卷皆不見所長惟請誅劉良佐疏載其跋扈之迹極詳爲史所不盡載云
</p>
<div class="section" id="title-90"><h2>
	雲樵文集八卷<span class="jiazhu">江西巡撫採進本</span>
</h2></div>
<p class="em2">
	明程士鯤撰士鯤字天修號雲山樵叟永豐人崇禎癸未副榜官至樂平府推官是集雜文二百餘篇所紀物產珍異之類體或同於稗官其編次體例亦頗無緒
</p>
<div class="section" id="title-91"><h2>
	羅溪閣韻語<span class="jiazhu">無卷數　山東巡撫採進本</span>
</h2></div>
<p class="em2">
	明董養河撰養河字叔會閩縣人崇禎中黃道周以鉤黨下獄所波累並逮者有黃文煥等七人養河其一也集中在獄對簿諸詩頗有氣格而粗豪則所不免又多狹斜贈答之作蓋明季士大夫多以風流相尚養河亦沿其習耳養河名載福建通志此本卷首題名董卷阿殆傳寫之誤至羅溪乃閩中地名而通志乃作羅漢則志誤也中多缺落不可讀亦未分卷蓋殘稿僅存未及校正編次故錯亂如是矣
</p>
<div class="section" id="title-92"><h2>
	畫響<span class="jiazhu">無卷數　浙江巡撫採進本</span>
</h2></div>
<p class="em2">
	明李永昌撰永昌字周生自署曰黃海蓋徽州人林古度爲之序則當明末也其書皆自題所畫之作分爲四冊俱五言絶句而不著題氣韻亦未能瀟灑
</p>
<div class="section" id="title-93"><h2>
	采菊雜咏一卷<span class="jiazhu">江西巡撫採進本</span>
</h2></div>
<p class="em2">
	明馬宏衜撰宏衜字人伯號退山蘇州人是編詩止一十五首刻於羣芳淸玩中毛晉識其後云五岳山人製治菊月令故吳下藝菊家頗得三昧吾友人伯發爲詩歌高平京兆二譜收拾錦囊尺幅中今觀其詩乃明季山人刻爲投贄結社之具者也
</p>
<div class="section" id="title-94"><h2>
	射堂詩鈔十四卷<span class="jiazhu">浙江巡撫採進本</span>
</h2></div>
<p class="em2">
	明吳夢暘撰夢暘字允兆歸安布衣射堂其所居室也是集乃其曾孫自巖所編末附朱大復等輓詩大復自注稱夢暘年老氣衰頗有文通之盡殁後友人檢其遺稿大半散失云云則知夢暘之詩盡在此編雖曰詩鈔實即其全集矣胡應麟甲乙賸言極稱其春草詩十首閔景賢集明布衣詩稱夢暘爲明季布衣之冠未免阿其所好朱彝尊靜志居詩話謂與程嘉燧政則魯衞風同曹檜眞二家之定論矣
</p>
<div class="section" id="title-95"><h2>
	誠齋文集二卷附西銘問答一卷<span class="jiazhu">安徽巡撫採進本</span>
</h2></div>
<p class="em2">
	明施璜撰璜字虹玉休寧人是編乃所著雜文皆講學之語排斥陸王不遺餘力末附西銘問答别爲一卷蓋自馬端臨文獻通考西銘註已别著錄故璜亦編入文集中見鄭重之意云
</p>
<div class="section" id="title-96"><h2>
	榴館初函集選十二卷<span class="jiazhu">江西巡撫採進本</span>
</h2></div>
<p class="em2">
	明楊思本撰思本有筆史已著錄是集首爲釋道十箋一卷中佚二篇已非完本其中如形神篇云君子靜對於無動觀諸有不勞形以壞神之舍不傷神以竭形之君諸語宗旨頗雜於二氏次爲經國十書一卷其榮氣集虛尊神諸篇亦同淸淨之旨又續經國十書一卷其化盜篇言盜與民互相消長有一定之民而無一定之盜鈞俗篇言奢侈之費甚於天菑皆切明季時事以立言次爲古疑義一卷大抵臆斷之語至謂西廂一曲實具一大公案世誤認爲淫詞但觀西廂二字則知王實甫從聲色場中轉大法輪云云尤不可爲訓次爲太平三策次爲文五卷賦一卷詩詞二卷皆以藻繢爲宗世所謂才子之文也
</p>
<div class="section" id="title-97"><h2>
	東江集鈔九卷别集一卷<span class="jiazhu">浙江巡撫採進本</span>
</h2></div>
<p class="em2">
	明沈謙撰謙字去矜仁和人崇禎末杭州有西陵十子之稱謙其一也所著文集數十卷晚年手自删汰僅存詩文八卷雜說一卷名曰集鈔末附塡詞南北曲爲别集一卷大半皆香奩之作其雜記末一條云彭金粟在廣陵見余小詞及董文友蓉渡集謂鄒程村曰泥犁中皆若人故無俗物<span class="jiazhu">案此蓋指宋僧法秀戒黃庭堅小詞誨淫當入泥犁獄事</span>夫韓偓秦觀黃庭堅楊愼輩皆有鄭聲旣不足害諸公之品悠悠冥報有則共之云云其放誕可見矣
</p>
<div class="section" id="title-98"><h2>
	彈劔草<span class="jiazhu">無卷數　江蘇巡撫採進本</span>
</h2></div>
<p class="em2">
	明陳邦儀撰邦儀字開甫高安人崇禎中諸生是編分爲二集前集刻於崇禎庚午續集則崇禎壬午至甲申作也邦儀生當亂世奔竄於兵火之間故所作語多悲楚然如聞亂飲酒詩曰今日也飲酒明日也飲酒飲得醉時天地寛云云殊傷觕率也
</p>
<div class="section" id="title-99"><h2>
	樂府一卷<span class="jiazhu">浙江孫仰曾家藏本</span>
</h2></div>
<p class="em2">
	明周道仁撰道仁字以修烏程人所作擬漢魏樂府凡一百三章原附於所刋孫一元太白山人藁後自序謂道不師孔顏學不則經史性不本忠孝法不憲天王豈伊無才致譏寡識其論甚正其詩則仍摹擬形似而已蓋樂府音節唐人已不能考矣
</p>
<div class="section" id="title-100"><h2>
	王冠九文集<span class="jiazhu">無卷數　江西巡撫採進本</span>
</h2></div>
<p class="em2">
	明王業撰業字蔚上號冠九其里贯未詳明末嘗爲諸生尋棄去呉楚材序稱其所著有五經釋義性理約言及文集八卷是書僅雜文數十首不分卷數其史論諸篇大抵爲明季秕政而發而文多冗贅
</p>
<div class="section" id="title-101"><h2>
	仁節遺稿<span class="jiazhu">無卷數　江蘇巡撫採進本</span>
</h2></div>
<p class="em2">
	明陶琰撰琰字圭稚號别峯崑山人崇禎末諸生明亡殉節死是集爲其邑人柴源岷所編其學以佛爲宗詩文多類禪偈不出李贄屠隆舊習而捐生殉國節槪凛然其殆黃端伯之流歟
</p>
<div class="section" id="title-102"><h2>
	七十二候詩一卷<span class="jiazhu">浙江孫仰曾家藏本</span>
</h2></div>
<p class="em2">
	明顧德基撰德基字用晦常熟人是集以月令七十二候各爲七言律詩一首詞旨凡鄙殆不足觀以古人從無此題姑存以備一體耳
</p>
<div class="section" id="title-103"><h2>
	繡佛齋草一卷<span class="jiazhu">兩淮鹽政採進本</span>
</h2></div>
<p class="em2">
	明馮元鼎妻陳氏撰陳氏天台人年二十餘夫亡守節其詩多幽怨之音國朝康熙初其孫刑部侍郞甦爲刋行之
</p>
<div class="section" id="title-104"><h2>
	祝子遺書四卷附錄一卷<span class="jiazhu">浙江巡撫採進本</span>
</h2></div>
<p class="em2">
	明祝淵撰淵字開美海寧人崇禎癸酉舉人初崇禎壬子劉宗周以劾周延儒下獄淵與宗周不相識上書救之逮治拷掠幾殆卒抗詞不撓旣而延儒敗流宼逼京師始有詔赦出而城已陷會吳麟徴殉節死淵與相善乃乘間䕶其喪以歸時馬士英亂政又擬具疏劾之未及上而南都破乃亟葬其母自經而死事迹附見明史劉宗周傳柴紹炳省堂集載其始末甚詳乾隆乙未賜諡忠節是集爲其友陳確吳蕃所編卷一爲間學錄卷二爲傳習錄皆與宗周講學之語蓋淵初上書時尚未被罪故得與宗周同舟南歸因而受業後周延儒欲羅織吳麟徵乃票嚴旨遣緹騎追攝赴京此皆其上書以後未逮以前所記也三卷爲奏疏書札其劾馬士英疏僅殘稿半篇以福王時已就擒而綴筆未竟也四卷爲詩及所記吳麟徵殉節事實及祭文而終以自警條規十六條附錄一卷則劉宗周疏及所作别淵序贈淵詩而以談遷等所作小傳綴其後焉
</p>
<div class="section" id="title-105"><h2>
	徵古堂類稿十八卷<span class="jiazhu">湖北巡撫採進本</span>
</h2></div>
<p class="em2">
	明陳文濤撰文濤字濤生廣濟人是集凡論六卷經解二卷史議二卷子畧一卷書序傳記誌林各一卷詩二卷前有自序及徵古堂書目序列生平著述凡七十五卷謂諸書編輯成帙貲貧務謬不能悉以問世僅梓其畧云云即四卷至十一卷是也
</p>
<div class="section" id="title-106"><h2>
	黌中草一卷蜀中草一卷<span class="jiazhu">江蘇周厚堉家藏本</span>
</h2></div>
<p class="em2">
	明董應揚撰應揚字于廷武進人官翰林院待詔黌中草乃其司鐸銅陵時所作蜀中草乃其蜀闈分校時所作自序謂五載署銅一朝聘蜀是也其詩寄託頗淺往往牽率成篇
</p>
<div class="section" id="title-107"><h2>
	采芝堂集十六卷<span class="jiazhu">浙江巡撫採進本</span>
</h2></div>
<p class="em2">
	明周益祥撰益祥字履吉侯官人崇禎末貢生所著有濳潁鹿草摭星錦囊等集此乃合編之本中間木鉞一卷雜記時事意取警世而頗失之俚詩則有意奇放縱筆揮灑不復裁以古法也
</p>
<div class="section" id="title-108"><h2>
	西溪百詠二卷<span class="jiazhu">浙江巡撫採進本</span>
</h2></div>
<p class="em2">
	明釋大善撰大善號虛聞道人其始末未詳以其詩考之蓋崇禎初人也西溪在武林西北欽賢鄉宋高宗欲都其地後卜遷鳯凰山在南渡時梵刹甚盛宋人舊有西溪百詠此復追詠古蹟每題七律一首凡百首拾遺五首又附福勝庵八詠曲水庵八詠梅花十絶於末
</p>
<div class="section" id="title-109"><h2>
	石屋山居詩一卷<span class="jiazhu">浙江巡撫採進本</span>
</h2></div>
<p class="em2">
	題曰石屋禪師撰不著其名明史藝文志浙江通志亦不載其目詩中有吾家住在霅溪西之語蓋明代湖州僧也是集前爲山居各體詩後附偈頌九十首首署參學門人至柔編新安吳明春校正其詩不脫釋家語錄之氣不足以接跡吟壇
</p> 



</div></body></html>