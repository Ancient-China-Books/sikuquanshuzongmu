<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷五十·史部六（别史類·別史類存目）</title></head><body><div id="text">

<p>
<strong>欽定四庫全書總目卷五十</strong>
</p>
<div class="section" id="title-0"><h1>
	史部六
</h1><hr/></div>
<div class="section" id="title-1"><h2>
	别史類
</h2></div>
<p class="em2">
	漢藝文志無史名戰國策史記均附見於春秋厥後著作漸繁隋志乃分正史古史霸史諸目然梁武帝元帝實錄列諸雜史義未安也陳振孫書錄解題創立别史一門以處上不至於正史下不至於雜史者義例獨善今特從之蓋編年不列於正史故凡屬編年皆得類附史記漢書以下已列爲正史矣其岐出旁分者東觀漢記東都事畧大金國志契丹國志之類則先資草創逸周書路史之類則互取證明古史續後漢書之類則檢校異同其書皆足相輔而其名則不可以並列命曰别史猶大宗之有别子云爾包羅旣廣六體兼存必以類分轉形瑣屑故今所編錄通以年代先後爲敘
</p>
<div class="section" id="title-2"><h2>
	逸周書十卷<span class="jiazhu">内府藏本</span>
</h2></div>
<p class="em2">
	舊本題曰汲冢周書考隋經籍志唐藝文志俱稱此書以晉太康二年得於魏安釐王冢中則汲冢之說其來已久然晉書武帝紀及荀朂束晳傳載汲郡人不準所得竹書七十五篇具有篇名無所謂周書杜預春秋集解後序載汲冢諸書亦不列周書之目是周書不出汲冢也攷漢書藝文志先有周書七十一篇今本比班固所紀惟少一篇陳振孫書錄解題稱凡七十篇叙一篇在其末京口刊本始以序散入諸篇則篇數仍七十有一與漢志合司馬遷紀武王克商事亦與此書相應許愼作說文引周書大翰若翬雉又引周書豲有爪而不敢以撅馬融註論語引周書月令鄭玄註周禮引周書王會註儀禮引周書比黨州閭皆在汲冢前知爲漢代相傳之舊郭璞註爾雅稱逸周書李善文選註所引亦稱逸周書知晉及唐初舊本尚不題汲冢其相沿稱爲汲冢者殆以梁任昉得竹簡漆書不能辨識以示劉顯顯識爲孔子刪書之餘其時南史未出流傳不審遂誤合汲冢竹簡爲一事而修隋志者誤采之耶鄭元祐作大戴禮後序稱文王官人篇與汲冢周書官人解相出人汲冢書出於晉太康中未審何由相似云云殊失之不考文獻通考所引李燾跋及劉克莊後村詩話皆以爲漢時本有此書其後稍隱賴汲冢竹簡出乃得復顯是又心知其非而巧爲調停之說惟舊本載嘉定十五年丁黼跋反覆考証確以爲不出汲冢斯定論矣其書載有太子晉事則當成於靈王以後所云文王受命稱王武王周公私計東伐俘馘殷遺暴殄原獸輦括寶玉動至億萬三發下車懸紂首太白又用之南郊皆古人必無之事陳振孫以爲戰國後人所爲似非無見然左傳引周志勇則犯上不登於明堂又引書愼始而敬終終乃不困又引書居安思危又稱周作九刑其文皆在今書中則春秋時已有之特戰國以後又輾轉附益故其言駁雜耳究厥本始終爲三代之遺文不可廢也近代所行之本皆闕程寤秦陰九政九開劉法文開保開八繁箕子耆德月令十一篇餘亦文多佚脫今考史記楚世家引周書欲起無先主父偃傳引周書安危在出令存亡在所命貨殖傳引周書農不出則乏其食工不出則乏其事商不出則三寶絕虞不出則財匱少漢書引周書無爲創首將受其咎又引周書天子不取反受其咎唐六典引周書湯放桀大會諸侯取天子之璽置天子之座今本皆無之蓋皆所佚十一篇之文也觀李燾所跋已有脫爛難讀之語則宋本已然矣
</p>
<div class="section" id="title-3"><h2>
	東觀漢記二十四卷<span class="jiazhu">永樂大典本</span>
</h2></div>
<p class="em2">
	案東觀漢記隋書經籍志稱長水校尉劉珍等撰今考之范書珍未嘗爲長水校尉且此書創始在明帝時不可題珍等居首按范書班固傳云明帝始詔班固與睢陽令陳宗長陵令尹敏司隸從事孟異共成世祖本紀因又撰功臣㔻林新市公孫述事作列傳載記二十八篇此漢記之初創也劉知幾史通古今正史篇云安帝詔史官謁者僕射劉珍諫議大夫李尤雜作紀表名臣節士儒林外戚諸傳起建武訖永初范書劉珍傳亦稱鄭太后詔珍與劉騊駼作建武以來名臣傳此漢記之初續也史通又云劉珍等卒復令侍中伏無忌與諫議大夫黃景作諸王王子功臣恩澤侯表與單于西羌傳地理志元嘉元年復令大中大夫邊韶大軍營司馬崔寔議郞朱穆曹壽雜作孝穆崇二皇及順烈皇后傳又增外戚傳入安思等后儒林傳入崔篆諸人寔壽又與議郞延篤雜作百官表順帝功臣孫程郭願鄭衆蔡倫等傳凡百十有四篇號曰漢記范書伏湛傳亦云元嘉中桓帝詔伏無忌與黃景崔寔等共撰漢紀延篤傳亦稱篤與朱穆邊韶共著作東觀此漢記之再續也蓋至是而史體粗備乃肇有漢記之名史通又云熹平中光祿大夫馬日磾議郞蔡邕楊彪著作東觀接續紀傳之可成者而邕别作朝會車服二志後坐事徙朔方上書求還續成十志董卓作亂舊文散逸及在許都楊彪頗存注紀按范書蔡邕傳邕在東觀與盧植韓說等撰補後漢記所作靈紀及十志又補諸列傳四十二篇因李傕之亂多不存盧植傳亦稱熹平中植與邕說並在東觀補續漢記又劉昭補注司馬書引袁崧書云劉洪與蔡邕共述律曆紀又引謝承書云胡廣博綜舊儀蔡邕因以爲志又引謝沈書云蔡邕引中興以來所修者爲祭祀志章懷太子范書注稱邕上書云臣科條諸志所欲刪定者一所當接續者四前志所無臣欲著者五此漢記之三續也其稱東觀者後漢書注引雒陽宮殿名云南宮有東觀范書竇章傳云永初中學者稱東觀爲老氏藏室道家蓬萊山蓋東漢初著述在蘭臺至章和以後圖籍盛於東觀修史者皆在是焉故以名書隋志稱書凡一百四十三卷而新舊唐書志則云一百二十六卷又錄一卷蓋唐時已有闕佚隋志又稱是書起光武訖靈帝今考列傳之文間紀及獻帝時事蓋楊彪所補也晉時以此書與史記漢書爲三史人多習之故六朝及初唐人隸事釋書類多徵引自唐章懷太子集諸儒注范書盛行於代此書遂微北宋時尚有殘本四十三卷趙希弁讀書附志邵博聞見後錄並稱其書乃高麗所獻蓋已罕得南宋中興書目則止存鄧禹吳漢賈復耿弇冦恂馮異祭遵景丹蓋延九傳共八卷有蜀中刊本流傳而錯誤不可讀上蔡任𣲸始以秘閣本讐校羅願爲序行之刻板於江夏又陳振孫書錄解題稱其所見本卷第凡十二而闕第七第八二卷卷數雖似稍多而核其列傳之數亦止九篇則固無異於書目所載也自元以來此書已佚永樂大典於鄧吳賈耿諸韻中並無漢記一語則所謂九篇者明初即已不存矣本朝姚之駰撰後漢書補逸曾蒐集遺文析爲八卷然所採秖據劉昭續漢書十志補注後漢書注虞世南北堂書抄歐陽詢藝文類聚徐堅初學記五書又往往掇拾不盡挂漏殊多今謹據姚本舊文以永樂大典各韻所載參考諸書補其闕逸所增者幾十之六其書久無刊板傳寫多訛姚本隨文鈔錄謬戾百出且漢記目錄雖佚而紀表志傳載記諸體例史通及各書所載梗槪尚一一可尋姚本不加考證隨意標題割裂顚倒不可殫數今悉加釐正分爲帝紀三卷年表一卷志一卷列傳十七卷載記一卷其篇第無可考者别爲佚文一卷而以漢紀與范書異同附錄於末雖殘珪斷璧零落不完而古澤斑爛罔非瑰寶書中所載如章帝之詔增修羣祀杜林之議郊祀東平王蒼之議廟舞並一朝大典而范書均不詳載其文他如張順預起義之謀王常贊毘陽之策楊正之嚴正趙勤之潔淸亦復槩從闕如殊爲疎畧惟賴兹殘笈讀史者尚有所稽則其有資考證良非淺鮮尤不可不亟爲表章矣
</p>
<div class="section" id="title-4"><h2>
	建康實錄二十卷<span class="jiazhu">江蘇巡撫採進本</span>
</h2></div>
<p class="em2">
	唐許嵩撰嵩自署曰高陽蓋其郡望其始末則不可考書中備記六朝事迹起吳大帝迄陳後主凡四百年而以後梁附之六朝皆都建康故以爲名其積算年數迄唐至德元年丙申而止則肅宗時人也前有自序謂今質正傳旁採遺文具君臣行事事有詳簡文有機要不必備舉若土地山川城池官苑各明處所用存古跡其異事别聞辭不相屬則皆注記以益見知使周覽而不煩約而無失云云蓋其義例主於類敘興廢大端編年紀事而尤加意於古蹟其間如晉以前諸臣事實皆用實錄之體附載於薨卒條下而宋以後復沿本史之例各爲立傳爲例未免不純又往往一事而重複牴牾至於名號稱謂畧似世說新語隨意標目漫無一定於史法尤乖然引據廣博多出正史之外唐以來考六朝遺事者多援以爲徵如張彥遠歷代名畫記引以證曹不興顧愷之陸探微畫品鄭文寶南唐近事引以證玄武湖劉羲仲通鑑問疑載宋書高祖紀景平二年書日食舛悞劉恕修長編定日食在是年二月癸巳朔皆取此書爲據又陳後主時覆舟山及蔣山松栢常出木醴俗呼雀餳之類陳書遺漏不載王鞏甲申雜錄亦取此書爲據謝尚謂蔡謨讀爾雅不熟幾爲勸學死<span class="jiazhu">案勸學荀子第一篇蟹有六跪二螯即是篇之語</span>晉書誤作勤學姚寛西溪叢語亦據此書駁正又裴子野宋畧當時所稱良史沈約自以爲不及者今已不傳資治通鑑載有論贊數條亦多首尾不具而是書於劉宋一代全據爲藍本並子野論贊之詞尚存什一是亦好古者所宜參證矣新唐書志載入雜史類蓋以所載非一代之事又不立紀傳之名尚爲近理郡齋讀書志載入實錄類已不免循名失實馬端臨經籍考載入起居注類則乖舛彌甚至鄭樵藝文畧編年一類本按代分編乃以此書系諸劉宋之下與宋春秋宋紀並列尤爲紕繆今考所載惟吳爲僭國然三國志已列正史故隸之於别史類焉
</p>
<div class="section" id="title-5"><h2>
	隆平集二十卷<span class="jiazhu">兩江總督採進本</span>
</h2></div>
<p class="em2">
	舊本題宋曾鞏撰鞏字子固南豐人嘉祐二年進士調太平州司法參軍召爲集賢校理出知福明諸州神宗時官至中書舍人事蹟具宋史本傳是書紀太祖至英宗五朝之事凡分目二十有六體似會要又立傳二百八十四各以其官爲類前有紹興十二年趙伯衛序其記載簡畧瑣碎頗不合史法晁公武讀書志摘其記太平御覽與總類爲兩書之誤疑其非鞏所作今考鞏本傳不載此集曾肇作鞏行狀及韓維撰鞏神道碑臚述所著書甚備亦無此集據玉海元豐四年七月鞏充史館修撰十一月鞏上太祖總論不稱上意遂罷修五朝史鞏在史館首尾僅五月不容遽撰此本以進其出於依托殆無疑義然自北宋之末已行於世李燾作續通鑑長編如李至拜罷等事間取其說則當時固存而不廢至元修宋史袁桷作搜訪遺書條例亦列及此書以爲可資援證蓋雖不出於鞏要爲宋人之舊笈故今亦過而存之備一說焉
</p>
<div class="section" id="title-6"><h2>
	古史六十五卷<span class="jiazhu">副都御史黃登賢家藏本</span>
</h2></div>
<p class="em2">
	宋蘇轍撰轍有詩傳已著錄轍以司馬遷史記多不得聖人之意乃因遷之舊上自伏羲神農下訖秦始皇爲本紀七世家十六列傳三十七自謂追錄聖賢之遺意以明示來世至於得失成敗之際亦備論其故以今考之如於三皇紀增入道家者流謂黃帝以無爲爲宗其書與老子相出入於老子傳附以佛家之說謂釋氏視老子體道愈遠而立於世之表於孟子傳謂孟子學於子思得其說而漸失之反稱譽田駢愼到之徒又謂其爲佛家所謂鈍根聲聞者班固論遷之說首在先黄老而後六經轍所更定烏在其能正遷耶朱子語錄曰伯恭子約宗太史公之學某嘗與之痛辨子山古史言馬遷淺陋而不學疎畧而輕信此二句最中馬遷之失伯恭極惡之古史序云古之帝王其必爲善如火之必熱水之必寒其不爲不善如騶虞之不殺竊脂之不穀此語最好某嘗問伯恭此豈馬遷之所及然子由此語雖好却又有病處如云帝王之道以無爲爲宗之類他只說得箇頭勢大然下而功夫又皆空疎云云蓋與吕祖謙議論相激故平日作雜學辨以攻轍此時反爲之左袒然其混合儒墨之失亦終不能爲之掩也平心而論史至於司馬遷猶詩至於李杜書至於鍾王畫至於顧陸非可以一支一節比擬其長短者也轍乃欲點定其書殆不免於輕妄至其糾正補綴如史記載堯典妻舜之後瞽䏂尚欲殺舜轍則本尚書謂妻舜在瞽䏂允若之後史記載伊尹以負鼎說湯造父御周穆王見西王母事轍則刪之史記不載禱雨桑林事轍則增之宋世家史記贊宋襄公泓之戰爲禮讓轍則貶之辨管子之書爲戰國諸子所附益於晏子傳增入晏子處崔杼之變知陳氏之簒與諷諫數事於宰我則辨其無從叛之事於子貢則辨其無亂齊之事又據左氏傳爲柳下惠曹子臧吳季札范文子叔向子産等傳以補史記所未及魯連傳附以虞卿刺客傳不載曹沫其去取之間亦頗爲不荀存與遷書相參考固亦無不可矣書中間有附註以葉大慶考古質疑考之蓋其子遜之所作舊本不載其名今附著焉
</p>
<div class="section" id="title-7"><h2>
	通志二百卷<span class="jiazhu">内府藏本</span>
</h2></div>
<p class="em2">
	宋鄭樵撰樵有爾雅註已著錄通史之例肇於司馬遷故劉知幾史通述二體則以史記漢書共爲一體述六家則以史記漢書别爲兩家以一述一代之事一總歷代之事也其例綜括千古歸一家言非學問足以該通文章足以鎔鑄則難以成書梁武帝作通史六百二十卷不久即已散佚故後有作者率莫敢措意於斯樵負其淹博乃網羅舊籍參以新意撰爲是編凡帝紀十八卷皇后列傳二卷年譜四卷畧五十一卷列傳一百二十五卷其紀傳刪錄諸史稍有移掇大抵因仍舊目爲例不純其年譜仿史記諸表之例惟間以大封拜大政事錯書其中或繁或漏亦復多岐均非其注意所在其平生之精力全帙之精華惟在二十畧而已一曰氏族二曰六書三曰七音四曰天文五曰地理六曰都邑七曰禮八曰諡九曰器服十曰樂十一曰職官十二曰選舉十三曰刑法十四曰食貨十五曰藝文十六曰校讐十七曰圖譜十八曰金石十九曰災祥二十曰草木昆蟲其氏族六書七音都邑草木昆蟲五畧爲舊史之所無案史通書志篇曰可以爲志者其道有三一曰都邑志二曰氏族志三曰方物志樵增氏族都邑草木昆蟲三畧蓋竊據是文至於六書七音乃小學之支流非史家之本義矜奇炫博泛濫及之此於例爲無所取矣餘十五畧雖皆舊史所有然諡與器服乃禮之子目校讎圖譜金石乃藝文之子目析爲别類不亦冗且碎乎且氏族畧多挂漏六書畧多穿鑿天文畧祗載丹元子步天歌地理畧則全抄杜佑通典州郡總序一篇前雖先列水道數行僅雜取漢書地理志及水經注數十則即禹貢山川亦未能一一詳載諡畧則别立數門而沈約扈琛諸家之諡法悉刪不錄即唐會要所載杲字諸諡亦並漏之器服畧器則所載尊彝爵觶之制制旣不詳又與金石畧複出服則全抄杜佑通典之嘉禮其禮樂職官食貨選舉刑法六畧亦但刪錄通典無所辨証至職官畧中以通典注所引之典故悉改爲按語大書更爲草率矣藝文畧則分門太繁又韓愈論語解論語類前後兩出張弧素履子儒家道家兩出劉安淮南子道家雜家兩出荆浩筆法記乃論畫之語而列於法書類吳興人物志河西人物志乃傳記之流而列於名家類段成式之玉格乃酉陽雜俎之一篇而列於寳器類尤爲荒謬金石畧則鐘鼎碑碣核以博古考古二圖集古金石二錄脫畧至十之七八災祥畧則悉抄諸史五行志草木昆蟲畧則并詩經爾雅之注疏亦未能詳核蓋宋人以義理相高於考證之學罕能留意樵恃其該洽聛聣一世諒無人起而難之故高視濶步不復詳檢遂不能一一精密致後人多所譏彈也特其採摭旣已浩博議論亦多警闢雖純駁互見而瑕不掩瑜究非游談無根者可及至今資爲考鏡與杜佑馬端臨書並稱三通亦有以焉
</p>
<div class="section" id="title-8"><h2>
	東都事畧一百三十卷<span class="jiazhu">浙江孫仰曾家藏本</span>
</h2></div>
<p class="em2">
	宋王偁撰偁字季平眉州人父賞紹興中爲實錄修撰偁承其家學旁搜九朝事蹟采輯成編洪邁修四朝國史奏進其書以承議郞知龍州特授直秘閣其書爲本紀十二世家五列傳一百五附錄八敘事約而該議論亦皆持平如康保裔不列於忠義張方平王拱辰不諱其瑕疵皆具史識熙寧之啟釁元符之紹述尤三致意焉朱勔傳後附載僧祖秀艮岳記蓋仿三國志諸葛亮傳後附載文集目錄及陳壽進表之例雖非史法亦足資考証而南宋諸人乃多不滿其書蓋偁閉門著述不入講學之宗派黨同伐異勢所必然未可據爲定論也近時汪琬復謂元修宋史實據此書爲稿本以今考之惟文藝傳爲宋史所資取故所載北宋爲多南宋文人寥寥無幾其餘事迹異同如符彦卿二女爲周室后而宋史闕其一劉美本姓龔冒附於外戚事畧直書其事宋史采其家傳轉爲之諱趙普先閱章奏田錫極論其非而宋史誤以爲羣臣章奏必先白錫楊守一以涓人補右班殿直遷翰林副使而宋史誤作翰林學士新法初行坐倉糴米吳申等言其不便宋史誤以爲司馬光之言至地名諡法宋史尤多舛謬元人修史蓋未嘗考證此書琬之言未得其實也其中如張齊賢以雍熙三年忤旨出外而誤作自請行邊以副使王履所作楚辭誤屬之李若水又不載王履於忠義傳雖不免間有牴牾然宋人私史卓然可傳者唯偁與李燾李心傳之書固宜爲考宋史者所寳貴矣
</p>
<div class="section" id="title-9"><h2>
	路史四十七卷<span class="jiazhu">兩江總督採進本</span>
</h2></div>
<p class="em2">
	宋羅泌撰泌字長源廬陵人是書成於乾道庚寅凡前紀九卷述初三皇至陰康無懐之事後紀十四卷述太昊至夏履癸之事國名紀八卷述上古至三代諸國姓氏地理下逮兩漢之末發揮六卷餘論十卷皆辨難考證之文其國名紀第八卷載封建後論一篇究言一篇必正劄子一篇國姓衍慶紀原一篇蓋以類相附惟歸愚子大衍數一篇大衍說一篇四象說一篇與封建渺無所涉考發揮第一卷之首有論太極一篇明易彖象一篇易之名一篇與大衍等三篇爲類疑本發揮之文校刊者以卷帙相連誤竄入國名紀也泌自序謂皇甫謐之世紀譙周之史考張愔之系譜馬總之通歷諸葛耽之帝錄姚恭年之歷帝紀小司馬之補史劉恕之通鑑外紀其學淺狹不足取信蘇轍古史第發明索隱之舊未爲全書因著是編餘論之首釋名書之義引爾雅訓路爲大所謂路史蓋曰大史也句下註文題其子苹所撰核其詞義與泌書詳畧相補似出一手殆自註而嫁名於子歟皇古之事本爲茫昧泌多采緯書已不足據至於太平經洞神經丹壺記之類皆道家依託之言乃一一據爲典要殊不免龎雜之譏發揮餘論皆深斥佛敎而說易數篇乃義取道家其靑陽遺珠一條論大惑有九以貪仙爲材者之惑諛佛爲不材之惑尤爲偏駁然引據浩博文采瑰麗劉勰文心雕龍正緯篇曰羲農軒皥之源山瀆鍾律之要白魚赤烏之符黃金紫玉之瑞事豐奇偉詞富膏腴無益經典而有助文章是以後來詞人採摭英華泌之是書殆於此類至其國名紀發揮餘論考證辨難語多精核亦頗有祛惑持正之論固未可盡以好異斥矣
</p>
<div class="section" id="title-10"><h2>
	契丹國志二十七卷<span class="jiazhu">浙江鮑士恭家藏本</span>
</h2></div>
<p class="em2">
	宋葉隆禮撰隆禮號漁林嘉興人淳祐七年進士由建康府通判歷官秘書丞奉詔撰次遼事爲此書凡帝紀十二卷列傳七卷晉降表宋遼誓書議書一卷南北朝及諸國饋貢禮物數一卷雜載地理及典章制度二卷行程錄及諸雜記四卷錢曾讀書敏求記稱其書法謹嚴筆力詳贍有良史風而蘇天爵三史質疑則謂隆禮不及見國史其說多得於傳聞譏其失實甚多今觀其書大抵取前人紀載原文分條採摘排比成編穆宗以前紀傳則本之資治通鑑穆宗以後紀傳及諸雜記則本之李燾長編等書其胡嶠陷北記則本之歐陽修五代史記四夷附錄諸番記及達錫伊都等傳則本之洪皓松漠記聞雜記則本之武圭燕北雜記<span class="jiazhu">案圭書今不傳其言畧見曾慥類說</span>皆全襲其詞無所更改間有節錄亦多失當如通鑑載太祖始立爲王事上云恃彊不受代故下云七部求如約今此書刪去不受代之文則所謂如約者果何事乎又長編載聖宗南侵事云天雄軍聞契丹至闔城惶遽契丹潛師城南設伏狄相廟遂南攻德淸王欽若遣將追擊伏起天雄兵不能進退其情事甚明今此書於闔城惶遽下即接伏起云云而盡刪其潛師設伏之文則所伏者果誰之兵乎又松漠記聞載黃頭女眞金人每當出戰皆令前驅蓋洪皓所親見其爲金人事甚明今此書乃徑改金人爲契丹採入遼志則益爲顚倒事實矣又帝紀中凡日食星變諸事皆取長編所記按年臚載然遼宋曆法不齊朔閏往往互異如聖宗開泰九年遼二月置閏宋十二月置閏宋之七月在遼當爲八月而此書仍依宋法書七月朔日食此類亦俱失考蓋隆禮生南渡後距遼亡已久北土載籍江左亦罕流傳僅據宋人所修史傳及諸說部抄撮而成故本末不能悉具蘇天爵所論深中其失錢曾蓋未詳核也特諸家目錄所載若遼庭須知使遼圖抄遼遺事契丹疆宇圖契丹事迹諸書隆禮時尚未盡佚故所錄亦頗有可據如道宗壽隆紀年此書實作壽昌與遼世所遺碑刻之文並合可以証遼史之誤又天祚紀所載與金攻戰及兵馬漁獵諸事較遼史紀志爲詳存之亦可備參考惟其體例參差書法顚舛忽而内宋則或稱遼帝或稱國主忽而内遼則以宋帝年號分註遼帝年號之下旣自相矛盾至楊勲刼父叛君蔑倫傷敎而取胡安國之謬說以爲變不失正尤爲無所别裁又書爲奉宋孝宗敕所撰而所引安國說乃稱安國之諡於君前臣名之義亦復有乖今並仰遵聖訓改正其訛用以昭千古之大公垂史冊之定論焉
</p>
<div class="section" id="title-11"><h2>
	大金國志四十卷<span class="jiazhu">兩江總督採進本</span>
</h2></div>
<p class="em2">
	舊本題宋宇文懋昭撰前有端平元年進書表一通自署淮西歸正人改授承事郞工部架閣而不詳其里貫表中有偷生淮浦少讀父書等語亦不知其父何人也書中取金太祖至哀宗九主一百十七年事迹裒集彚次凡紀二十六卷開國功臣傳一卷文學翰苑傳二卷雜錄三卷雜載制度七卷許亢宗奉使行程錄一卷似是雜採諸書排比而成所稱義宗即哀宗金史謂息州行省所上諡而此則云金遺臣所上與史頗不合又懋昭旣降宋即當以宋爲内詞乃書中分注宋年又直書康王出質及列北遷宗族於獻俘殊爲失體故錢曾讀書敏求記嘗稱爲無禮於君之甚者然其可疑之處尚不止此詳悉檢勘紕漏甚多如進書表題端平元年正月十五日而金亡即在是月十日相距僅五日豈遽能成書進獻又紀錄蔡州破事如是之詳於情理頗不可信又端平正當理宗時而此書大書宋寧宗太子不得立立其姪爲理宗於濟邸廢立畧無忌諱又生而稱諡舛謬顯然又懋昭以金人歸宋乃於兩國俱直斥其號而獨稱元兵爲大軍又稱元爲大朝轉似出自元人之辭尤不可解又開國功臣傳僅寥寥數語而文學翰苑傳多至三十二人驗其文皆全錄元好問中州集中小傳而畧加刪削考好問撰此書時在金亡之後原序甚明懋昭更不應預襲其文凡此皆疑竇之極大者其他如愛王作亂等事亦多輕信僞書冗雜失次恐已經後人竄亂非復懋昭原本故牴牾若此然其首尾完具間有與金史異同之處皆足以資訂證所列制度服色俱頗該備亦能與金史各志相參考故舊本流傳能至今不廢今亦著其僞而仍錄其書焉
</p>
<div class="section" id="title-12"><h2>
	古今紀要十九卷<span class="jiazhu">安徽巡撫採進本</span>
</h2></div>
<p class="em2">
	宋黃震撰震字東發慈谿人官至浙東提舉事蹟具宋史儒林傳是書撮舉諸史括其綱要上自三皇下迄哲宗元符每載一帝之事則以一帝之臣附之其僣竊割據亦隨時附見詞約事該頗有條貫非曾先之十八史畧之類粗具梗槩傷於踈陋者比所敘前代諸臣各分品目惟北宋諸臣事蹟較歷代稍詳而無忠佞標題蓋不敢論定之意也朱子作通鑑綱目始遵習鑿齒漢晉春秋之例黜魏帝蜀同時張栻作經世紀年蕭常作續後漢書持論並同震傳朱子之學故是書亦用綱目之例其謂論昭烈者每以族屬疏遠爲疑使昭烈果非漢子孫曹操盖世姦豪豈不能聲其罪而誅其僞今反去之千百載下而創疑其譜牒耶一語决疑可謂簡而盡矣
</p>
<div class="section" id="title-13"><h2>
	續後漢書四十七卷<span class="jiazhu">編修莊承籛家藏本</span>
</h2></div>
<p class="em2">
	宋蕭常撰常廬陵人鄉貢進士初常父壽朋病陳壽三國志帝魏黜蜀欲爲更定未及成書而卒常因述父志爲此書以昭烈帝爲正統作帝紀二卷年表二卷列傳十八卷以吳魏爲載記凡二十卷又别爲音義四卷義例一卷於蜀志増傳四十二廢傳四移魏志傳入漢十吳志廢傳二十魏志廢傳八十九多援裴注以入傳其増傳亦皆取材於注間有注所未及者建安以前事則據范書建安以後則不能復有所益盖其大旨在書法不在事實也然其義例精深實頗得史法如魏吳諸臣本附見二國載記之後而中有一節可名如孟宗陳表等則别入孝友傳杜德張悌等則别入忠義傳管寧吳範等則别入隱逸方技傳其體實本之晉書又曹操封魏公加九錫等事陳志皆稱天子命公而此乃書操自爲云云則本之范蔚宗後漢書本紀其他筆削亦類多謹嚴惟陳志先主傳稱封涿縣陸城亭侯而常於昭烈紀但云封陸城侯陳志建安十四年魏延爲都督而常則云拔魏延爲鎭遠將軍裴注槩無此語不知常何所本然常之所長不在考證殆偶然筆悞非别有典據也常成此書時嘗以表自進於朝所列但有本紀表傳載記而無音義至周必大序始并音義言之或成書之後又續輯補入歟
</p>
<div class="section" id="title-14"><h2>
	續後漢書九十卷<span class="jiazhu">永樂大典本</span>
</h2></div>
<p class="em2">
	元郝經撰經字伯常陵川人官至翰林侍讀學士贈昭文館大學士榮祿大夫追封冀國公諡文忠事迹具元史本傳經以中統元年使宋爲賈似道所拘留居儀眞者十六年於使館著書七種此即七種之一也時蕭常續後漢書尚未行於北方故經未見其本特著此書正陳壽帝魏之謬即三國志舊文重爲改編而以裴注之異同通鑑之去取參校刊定原本九十卷中間各分子卷實一百三十卷升昭烈爲本紀黜吳魏爲列傳其諸臣則以漢魏吳别之又别爲儒學文藝行人義士高士死國死虐技術狂士叛臣篡臣取漢平吳列女四夷諸傳復以壽書無志作八錄以補其闕各冠以序而終以議贊别有義例以申明大旨持論頗爲不苟而亦不能無所出入如士夑太史慈皆委質吳廷而入之漢臣李密初仕漢終仕晉晉書以陳情一表列之孝友而入之高士則於名實爲乖又黃憲卒於漢安之世葛洪顯於晉元之朝而皆入此書則時代並爽其他漢晉諸臣以行事間涉三國而收入列傳者不一而足又八録之中往往雜採史記前後漢書晉書之文紀載冗沓亦皆失於限斷揆諸義例均屬未安然經敦尚氣節學有本原故所論說多有裨於世敎且經以行人被執困苦艱辛不肯少屈其志故於氣節之士低徊往復致意尤深讀其書者可以想見其爲人又非蕭常謝陛諸家徒推衍紫陽緒論者比也是書與經所撰陵川集皆延祐戊午官爲刊行然明以來絶少傳本惟永樂大典所載尚多核以原目惟年表一卷刑法錄一卷全佚不傳其全篇完好者猶十之六七其序文議贊存者亦十之八九今各據原目編輯校正所分子卷悉仍其舊間有殘缺其文皆已具於陳志均不復採補以省繁複又經所見乃陳志舊本其中字句與今本往往異同謹各加案語標眀以資考證書中原注乃書狀官河陽苟宗道所作經集載壽正甫詩有新書總付徐無黨半臂誰添宋子京句正甫即宗道之字元史所謂經留宋久書佐皆通於學苟宗道後至國子祭酒者是也宗道序中有繾綣患難十有三年之語考經以庚申使宋則是書與註皆當成於至元壬申矣其註於去取義例頗有發明而列傳中或有全篇無註者殆傳寫有所佚脫歟
</p>
<div class="section" id="title-15"><h2>
	春秋别典十五卷<span class="jiazhu">兩淮鹽政採進本</span>
</h2></div>
<p class="em2">
	明薛虞畿撰前有虞畿自序不署年月稱嘗閱注牒見春秋君臣往迹不下千事散著百家皆三氏所未錄間或微掇其端而未究其緒存其半而不採其全因不自度畧仿左例分十二公以統其世稽三傳人名以繫其事凡十五卷末又有其弟虞賓跋稱先仲氏輯春秋别典未脫稿而不幸下世不無掛甲漏乙年代倒置之病故特廣閱博蒐參互考訂世懸者更數殊者析刪其繁複者十一苴其闕畧者十三云云則此書乃虞畿兄弟二人相續而成也舊無刊板此本爲朱彝尊家所藏有康熙辛巳十月彝尊題字惜其抄撮具有苦心惟各條之末不疏明出何書明人之習大都若是所譏誠中其病然網羅繁富頗足以廣見聞要亦博洽之一助也虞畿序自署曰粤瀛彝尊跋稱其字里通志不載莫得其詳虞賓跋中稱仲氏列章縫治博士家言蓋廣東諸生也考胡恂潮州府志曰薛虞畿字舜祥海陽人初爲諸生後棄去隱韓山之麓以農圃自娱郡長吏欲致之鑿垣而遁著有聽雨蓬稿云去當即其人又考潮州在梁爲東陽州後改曰瀛州與粤瀛之稱亦合惟志不言其有此書疑偶未見耳虞畿序又稱書目凡例列在左方今卷首有凡例七條而無書目則傳寫者佚之矣
</p>
<div class="section" id="title-16"><h2>
	歷代紀事年表一百卷
</h2></div>
<p class="em2">
	康熙五十一年聖祖仁皇帝御定初康熙四十六年聖駕南巡布衣龔士炯獻歷代年表所載至隋而止乃詔工部侍郎周淸源重修未蕆事而淸源没復詔内閣學士王之樞踵修而以淸源子嘉禎佐之乃相續成編所載事迹上起帝堯元載甲辰下迄元順帝至正二十八年戊申首末凡三千七百二十五年其表以年爲經以國爲緯惟以正統居第一格爲全書之通例其餘時殊世異不可限以一法則每代變例而各以例說繋表首大抵準史記年表月表司馬光資治通鑑目録惟每條多附史評又每代各冠以地理圖世系圖而總冠以三元甲子紀年圖爲小變舊式耳考南史王僧虔傳稱太史公年表旁行斜上體仿周譜則史表貫三代之舊法然史記以下率以一類自爲一表未能貫通資治通鑑目錄亦粗舉大綱未能詳備近時萬斯同作歷代史表頗稱賅洽而其大旨惟考核於刲爵世系之間亦未能上下數千年使條目分明脉絡連屬也是書包羅歷代總括始終記録無遺而義例至密剪裁得體而書法至明誠韓愈所稱紀事必提其要歐陽脩所稱春秋之交簡而有法者也讀史者奉此一書亦可以知所津逮矣
</p>
<div class="section" id="title-17"><h2>
	欽定續通志五百二十七卷
</h2></div>
<p class="em2">
	乾隆三十二年奉勅撰紀傳譜畧一仍鄭氏之舊惟鄭氏列傳因諸史舊文標題錯互而又稍有所改竄如史記無隱逸傳則析伯夷四皓諸人以當之史記無方術傳則析司馬季主扁鵲諸人以當之後漢書無孝友傳則析毛義江革諸人以當之三國志無忠義傳則析典韋諸人以當之體例自相矛盾不因不剏乃至於非馬非驘今參考異同折衷沿革定爲二例一曰異名者歸一如五代史家人傳析入后妃宗室一行傳析入隱逸孝友元史儒學傳析入儒林文苑宋史道學傳併入儒林元史釋老傳併入方技唐書明史公主傳附綴宗室庶各核其實無致多岐一曰未備者増修如唐書之姦臣叛臣逆臣傳明史之閹黨流賊土司傳皆諸史所無而其目實不可易今考核事迹亦分立此門又孔氏世系封爵明史附入儒林傳今則從鄭氏原書孔子列傳例補立孔氏後傳至於五朝國史以貳臣別爲列傳新出聖裁於旌別淑慝之中寓扶植綱常之意允昭褒貶之至公實爲古今之通義今亦格遵彝訓於前代別立此門以昭彰癉較諸原書體例實詳且核焉二十畧中變其例者亦有三一爲藝文畧鄭氏但列卷數書名今各補撰人名氏爵里一爲圖譜畧鄭氏原以索象原學明用三篇辨其源流又以記有記無二篇考其存佚今刪除諸名別以經學天文地理世系兵刑食貨算術儒學醫藥爲子目一爲昆蟲草木畧所記動植之類不比文章典制有時代可分考鄭氏原書惟以所撰詩名物志爾雅補註本草外類約而成編如百蔬未列瓠匏九穀不收麰麥釋魚則存鱣遺鮪釋獸則有虎無貔混葍䔰於瓊茅之葍合芸薹於夫須之臺舛漏不一而足今惟於未載耆補其缺遺已載者正其訛誤至其煉石煮丹之類事涉迂怪則槩不續増蓋雖同一傳而條理倍爲分明雖同一畧而考証益爲精核斯由於仰承睿鑒得所折衷與鄭氏之徒爲大言固迥然異矣
</p>
<div class="section" id="title-18"><h2>
	歷代史表五十三卷<span class="jiazhu">副都御史黃登賢家藏本</span>
</h2></div>
<p class="em2">
	國朝萬斯同撰斯同有廟制圖考已著錄是編以十七史自後漢書以下惟新唐書有表餘皆闕如故各爲補撰宗史記前漢書之例作諸王世表外戚侯表外戚諸王世表異姓諸王世表將相大臣及九卿年表宗新唐書之例作方鎭年表諸鎭年表其宦者侯表大事年表則斯同自創之例也其書自正史本紀志傳以外參考唐六典通典通志通鑑冊府元龜諸書及各家雜史次第彚載使列朝掌故端緖釐然於史學殊爲有助考自宋以前唯後漢書有熊方所補年表他如鄭樵通志年譜僅記一朝大事及正閏始末其於諸王將相公卿大臣興廢拜罷之由率畧而不書近人作十六國年表亦多舛漏其綱羅繁富類聚區分均不及斯同此書之賅備惟晉書旣補功臣世表則歷代皆所當補十六國如成趙燕秦旣有將相大臣年表則十國如南唐南漢北漢閩蜀不當獨闕又魏將相大臣中不載上大將軍五代諸王世表獨闕後漢註謂後漢子弟未嘗封王然考承訓追封魏王承勳追封陳王與後周郯杞越吳諸王事同一例何以獨削而不登是皆其偶有脫畧者然核其大體則精密者居多亦所謂過一而功十者矣
</p>
<div class="section" id="title-19"><h2>
	後漢書補逸二十一卷<span class="jiazhu">兩江總督採進本</span>
</h2></div>
<p class="em2">
	國朝姚之駰撰之駰字魯斯錢塘人康熙己丑進士官至監察御史是編蒐輯後漢書之不傳於今者八家凡東觀漢記八卷謝承後漢書四卷薛瑩後漢書張璠後漢記華嶠後漢書謝沈後漢書袁崧後漢書各一卷司馬彪續漢書四卷劉知幾史通稱范蔚宗所採凡編年四族紀傳五家今袁宏書尚有傳本故止於八也其捃拾細瑣用力頗勤惟不著所出之書使讀者無從考證是其所短至司馬彪書雖佚而章懹太子嘗取其十志以補范書之遺今後漢書内劉昭所註即彪之書而之駰不究源流謂之范志乃别採他書之引司馬志者錄之字句相同曾莫之悟其謬實爲最甚然洪邁博極羣書而所作容齋隨筆亦以司馬志爲范志則其誤有所承矣至東觀漢記核以永樂大典所載較之駰所錄十尚多其五六蓋秘府珍藏非草茅之士所能睹亦不能以疏漏咎之駰也
</p>
<div class="section" id="title-20"><h2>
	春秋戰國異辭五十四卷通表二卷摭遺一卷<span class="jiazhu">兩江總督採進本</span>
</h2></div>
<p class="em2">
	國朝陳厚耀撰厚耀有春秋長曆已著錄是編採羣書所載與春秋三傳國語戰國策有異同者分國編次以備考證亦間爲辨定又取史記十二諸侯表六國年表合而聯之爲通表二卷其諧談瑣記神仙藝術無關體要難以年次者別爲摭遺一卷以附於後其通表排比詳明頗有條理異詞以切實可據者爲正文而百家小說悠謬荒唐之論皆降一格附於下亦頗有體例雖其間眞贋雜糅如莊列之寓言亢倉子之僞書皆見采錄未免稍失裁斷而采摭浩繁用力可稱勤至又所引諸書多著明某篇某卷蓋仿李涪刊誤程大昌演繁露之例令觀者易於檢核亦無明人杜撰炫博之弊蓋馬驌繹史用袁樞紀事本末體厚䊮是書則用齊履謙諸國統記體而驌書兼采三傳國語戰國策厚耀則皆摭於五書之外尤獨爲其難雖涉蕪雜未可斥也厚耀所著春秋長曆及春秋世族譜皆與是編相表裏而自言平生精力用於是書者多云
</p>
<div class="section" id="title-21"><h2>
	尚史一百七卷<span class="jiazhu">兵部侍郞紀昀家藏本</span>
</h2></div>
<p class="em2">
	國朝李鍇撰鍇字鐵君鑲白旗漢軍卷首自署曰襄平考襄平爲漢遼東郡治今爲盛京遼陽州地蓋其祖籍也康熙中鄒平馬驌作繹史採摭百家襍說上起鴻荒下迄秦代仿袁樞紀事本末之體各立標題以類編次凡所徵引悉錄原文雖若不相屬而實有端緒鍇是編以驌書爲藁本而離析其文爲之翦裁連絡改爲紀傳之體作世系圖一卷本紀六卷世家十五卷列傳五十八卷繫傳六卷表六卷志十四卷序傳一卷仍於每段之下各註所出書名其遺文瑣事不入正文者則以類附註於句下蓋體例準諸史記而排纂之法則仿路史而小變之自序謂始事於雍正庚戌卒業於乾隆乙丑閲十六載而後就其用力頗勤考古來漁獵百家勒爲一史實始於司馬遷今觀史記諸篇其出遷自撰者率經緯分明疎密得當操縱變化惟意所如而其雜采諸書以成文者非惟事迹異同時相牴牾亦往往點竄補綴不能隱斧鑿之痕知鎔鑄衆說之難也且排比鱗次一用舊文體如詩家之集句求其翦裁諸說使聯貫如出一手比吕東萊之讀詩記尤難之又難今觀其書於殘膏賸馥掇拾成文時露湊合之迹者固在所不免而聯絡融貫位置天然如百衲之琴不乖音律如千狐之腋不露裁縫者亦往往而有不可謂非因難見巧爲史家特出之創格存之亦足備一體也若晉逸氏傳中列杜蕢狼曋鉏麑提彌明靈輒逆臣傳中列趙穿而不列趙盾亂臣傳中列郤芮吕飴甥嬖臣傳中列頭須魯列女傳中列施氏婦予奪多所未允又諸國公子皆別立傳而魯宋蔡曹莒邾六國則襍列諸臣中叛臣傳中如巫狐庸叛楚入吳吳楚兩見公山不狃叛魯入吳吳魯兩見已爲重出而屈巫見於楚不見於晉苗賁皇見於晉不見於楚又復自亂其例如斯之類不一而足均不能不謂之瑕纇然史漢且不免駁文司馬光作資治通鑑亦稱其中牴啎不能自保固亦不能獨爲鍇咎矣
</p>
<p class="em2">
	右別史類二十部一千四百八十五卷皆文淵閣著錄
</p>
<p class="margin2">
	案東觀漢記後漢書補逸之類本皆正史也然書已不完今又不列於正史故槩入此門其先後從作者時代亦與編年類例同
</p>
<div class="section" id="title-22"><h2>
	別史類存目
</h2></div>
<div class="section" id="title-23"><h2>
	歷代帝王纂要譜括一卷<span class="jiazhu">永樂大典本</span>
</h2></div>
<p class="em2">
	不著撰人名氏其書敘歷代帝王世系年號歲數亦畧及賢否各以數語括之簡陋殊甚蓋村塾俗書也永樂大典載之亦可云漫無持擇矣以其爲宋人舊帙姑附存其目焉
</p>
<div class="section" id="title-24"><h2>
	蜀漢本末三卷<span class="jiazhu">浙江范懋柱家天一閣藏本</span>
</h2></div>
<p class="em2">
	元趙居信撰居信字季明許州人至治中官至翰林學士承旨是書宗資治通鑑綱目之說以蜀爲正統起桓帝延熹四年昭烈之生終晉太始七年後主之亾末有總論一篇稱至元九年戊子所作其成書則至元十二年辛卯也前序一篇不知誰作稱朱子出而筆削綱目有以合乎天道而當乎人心信都趙氏復因之廣其未備之交參其至當之論然是書所取議論不出胡寅尹起莘諸人之内所取事蹟則載於三國志者尚十不及五特於資治通鑑綱目中斷取數卷畧爲點竄字句耳不足當著書之目也
</p>
<div class="section" id="title-25"><h2>
	十八史畧二卷<span class="jiazhu">浙江巡撫採進本</span>
</h2></div>
<p class="em2">
	元曾先之撰先之字從野廬陵人自稱曰前進士而江西通志選舉中不載其名蓋前明之制會試中式稱進士郷試中式者稱舉人皆得銓注授官自唐宋至元則貢於鄉者皆稱進士試禮部中選始謂之登第不中選者次舉仍由本貫取解南宋之季始以三舉不中選者一體徑試於禮部謂之免解進士先之所謂進士蓋鄉舉而試不入選者故志乘無名也然李肇國史補稱唐時進士登第者遇舊題名處增前字今先之自稱前進士則又相沿失考矣其書抄節史文簡畧殊甚卷首冠以歌括尤爲弇陋蓋鄉塾課蒙之本視同時胡一桂古今通畧遜之遠矣
</p>
<div class="section" id="title-26"><h2>
	讀史備忘八卷<span class="jiazhu">浙江范懋柱家天一閣藏本</span>
</h2></div>
<p class="em2">
	明范理撰理字道濟天台人宣德庚戌進士官至南京吏部右侍郞其書自西漢迄唐代先列諸帝於前而以諸臣事實摘敘於後大畧皆因正史而參以綱目其所分謀臣丞相名將名臣等目割裂煩碎殊無體要如季布入名臣而曹參入名將之類義例尤不可解
</p>
<div class="section" id="title-27"><h2>
	天潢玉牒一卷<span class="jiazhu">戶部尚書王際華家藏本</span>
</h2></div>
<p class="em2">
	不著撰人名氏載明太祖歷代世系及其自微時以至即位後事畧以編年爲次凡皇后太子諸王諡號封爵皆詳列之書中稱成祖爲今上則永樂時編也其紀懿文太子爲諸妃所生而高皇后所生者祇成祖及周王二人與史不合蓋當時諛妄之詞不足據爲實錄者矣
</p>
<p class="margin2">
	案此書述明代世系於例當入譜牒然譜牒傳本寥寥不能自爲門目故附著别史類中蓋其文與本紀世表相出入也
</p>
<div class="section" id="title-28"><h2>
	宋史質一百卷<span class="jiazhu">衍聖公孔昭焕家藏本</span>
</h2></div>
<p class="em2">
	明王洙撰洙字一江臨海人正德辛巳進士其仕履未詳是編因宋史而重修之自以臆見别剏義例大旨欲以明繼宋非惟遼金兩朝皆列於外國即元一代年號亦盡削之而於宋益王之末即以明太祖之高祖追稱德祖元皇帝者承宋統大德三年以太祖之曾祖追稱懿祖恒皇帝者繼之延祐四年以太祖之祖追稱熙祖裕皇帝者繼之後至元五年以太祖之父追稱仁祖淳皇帝者繼之至正十一年即以爲明之元年且於瀛國公降元以後歲歲書帝在某地云云仿春秋書公在乾侯綱自書帝在房州之例荒唐悖謬縷指難窮自有史籍以來未有病狂喪心如此人者其書可焚其板可斧其目本不宜存然自明以來印本已多恐其或存於世熒無識者之聽爲世道人心之害故辭而闢之俾人人知此書爲狂吠庶邪說不至於誣民焉
</p>
<div class="section" id="title-29"><h2>
	宋史新編二百卷<span class="jiazhu">浙江孫仰曾家藏本</span>
</h2></div>
<p class="em2">
	明柯維騏撰維騏字奇純莆田人嘉靖癸未進士授南京戶部主事未任事而歸事迹具明史文苑傳史稱其家居三十載乃成是書沈德符敝帚軒剩語稱其作是書時至於發憤自宫以專思慮可謂精勤之至凡成本紀十四卷志四十卷表四卷列傳一百四十二卷糾謬補遺亦頗有所考訂然托克托等作宋史其最無理者莫過於道學儒林之分傳其最有理者莫過於本紀終瀛國公而不錄二王及遼金兩朝各自爲史而不用島夷索虜互相附錄之例蓋古之聖賢亦不過儒者而已無所謂道學者也如以爲儒者有悖於道則悖道之人何必爲之立傳如以爲儒者雖不悖道而儒之名不足以盡道則孔子之詔子夏其誤示以取法乎下耶妄生分别徒滋門戶且太平御覽五百十卷中嘗引道學傳二條一爲樂鉅一爲孔總乃淸淨棲逸之士襲其舊目亦屬未安此必宜改者也而維騏仍之至於元破臨安宋統已絶二王崎嶇海島建號於斷檣壞㯭之間偷息於魚鼈黿鼉之窟此而以帝統歸之則淳維遠遁以後武庚搆亂之初彼獨非夏商嫡冢神明之胄乎何以三代以來序正統者不及也他如遼起滑鹽金興肅愼並受天明命跨有中原必似元經帝魏盡黜南朝固屬一偏若夫南北分史則李延壽之例雖朱子生於南宋其作通鑑綱目亦沿其舊軌未以爲非元人三史並修誠定論也而維騏强援蜀漢增以景炎祥興又以遼金二朝置之外國與西夏高麗同列又豈公論乎大綱之謬如是則區區補苴之功其亦不足道也已
</p>
<div class="section" id="title-30"><h2>
	徵吾錄二卷<span class="jiazhu">浙江汪啟淑家藏本</span>
</h2></div>
<p class="em2">
	明鄭曉撰曉有禹貢圖說已著錄曉初撰吾學編記當時之事又縷分條析爲今言三百四十餘條復刊汰二書撮其指要以成是編體例畧與紀事本末相近凡三十一篇然事迹本繁而篇帙太簡荀悅刪班固之書尚不能不至三十卷而欲以寥寥兩卷包括一朝此雖左氏司馬之史才恐亦不能綜括也
</p>
<div class="section" id="title-31"><h2>
	史畧詳註補遺大成十卷<span class="jiazhu">内府藏本</span>
</h2></div>
<p class="em2">
	明李紀撰紀字大正金谿人初元廬陵曾先之撰十八史畧至宋而止明初臨川梁孟寅益以元事名十九史畧嘉靖戊戌紀復以舊註未備爲增補以成是編然弇陋亦甚據所列引用書目十餘種曰萬氏史畧筌蹄曰郭氏帝王世紀曰朱子四書曰倪氏四書輯釋曰蔡氏書傳曰鄒氏音釋曰陳氏禮記集說曰朱子詩傳曰資治通鑑曰吕氏集註曰劉氏翰墨全書曰左氏春秋傳曰林朱音訓曰李氏劉氏宋鑑是惡足以談史乎
</p>
<div class="section" id="title-32"><h2>
	荒史六卷<span class="jiazhu">兩淮鹽政採進本</span>
</h2></div>
<p class="em2">
	明陳士元撰士元有易象鈎解已著錄是書述洪荒開闢之事九頭等十紀之前增以元始本紀言盤古二靈本紀言天皇地皇共爲十二紀疏仡紀則至帝摯止焉共爲三卷帝師帝臣叛臣三傳各一卷大扺以羅泌路史爲藍本而稍附益之皆恍惚無稽之說胡宏皇王大紀未至侈談神異陳振孫書錄解題已有無徵不信之疑况動引道藏以爲史乎
</p>
<div class="section" id="title-33"><h2>
	藏書六十八卷<span class="jiazhu">兩江總督採進本</span>
</h2></div>
<p class="em2">
	明李贄撰贄冇九正易因已著錄是編上起戰國下迄於元各採摭事迹編爲紀傳紀傳之中又各立名目前有自序曰前三代吾無論矣後三代漢唐宋是也中間千百餘年而獨無是非者豈其人無是非哉咸以孔子之是非爲是非固未嘗冇是非耳然則予之是非人也又安能已又曰藏書者何言此書但可目怡不可示人故名曰藏書也而無奈一二好事朋友索覽不已予又安能以已耶但戒曰覽則一任諸君覽但無以孔夫子之定本行賞罰也則善矣云云贄書皆狂悖乖謬非聖無法惟此書排擊孔子别立褒貶凡千古相傳之善惡無不顚倒易位尤爲罪不容誅其書可燬其名亦不足以汚簡牘特以贄大言欺世同時若焦竑諸人幾推之以爲聖人至今鄕曲陋儒震其虛名猶有尊信不疑者如置之不論恐好異者轉矜剏獲貽害人心故特存其目以深暴其罪焉
</p>
<div class="section" id="title-34"><h2>
	續藏書二十七卷<span class="jiazhu">兩江總督採進本</span>
</h2></div>
<p class="em2">
	明李贄撰贄所著藏書爲小人無忌憚之尤是編又輯明初以來事業較著者若干人以續前書之未備其書分開國名臣開國功臣遜國名臣靖難功臣内閣輔臣勲封名臣經濟名臣理學名臣忠節名臣孝義名臣文學名臣郡縣名臣諸目因自記其本朝之事故議論背誕之處比藏書爲畧少然冗雜顚倒不可勝舉如一劉基也旣列之開國名臣又列之開國功臣一方孝孺也旣列之遜國名臣又列之文學名臣經濟本無大小安見守令設施不足以當經濟乃於經濟名臣外别立郡縣名臣又王褘殉節滇南不入之忠節傳中而列之開國臣内種種蹖駁毫無義例總無一長之可取也
</p>
<div class="section" id="title-35"><h2>
	函史上編八十一卷下編二十一卷<span class="jiazhu">江西巡撫採進本</span>
</h2></div>
<p class="em2">
	明鄧元錫撰元錫有三禮繹已著錄是編蓋仿鄭樵通志而作上編即其紀傳下編即其二十畧也然樵之紀傳病於因故體例各隨舊史不能畫一其二十畧病於剏故多夸大不根之論元錫是編則又紀傳病於太剏諸志病於太因如紀傳分立多名以古初至商爲表自周以下正統謂之紀偏霸列國謂之志后妃謂之内紀宰相謂之謨儒者謂之述大儒謂之訓尊如孔子則別名曰表次則西漢經學及王通則並稱訓餘則總名曰列傳列傳之中又分大臣貞臣良臣爭臣忠節名將循吏獨行諸子目又以經學行義文學篤行道學儒學循良各別立一傳分附歷代之末以隱逸方技貨殖列女各合立一傳總附全編之末己爲糅雜至物性一志或歸之下編之中尚爲有例而綴於上編與人並列更屬不倫其尤誕者南北史中南朝全載吳晉宋齊梁陳而北朝但有北魏其北齊周隋俱削其君臣不錄惟隋錄王通一人宋金遼元四史中惟錄宋元亦不涉遼金一字而十六國乃得立志舛謬顚倒殆難僕數下編凡天官方域人官時令曆數災祥土田賦役漕河封建任官學梭經籍禮儀樂律財賄刑法兵制邊防戎狄異敎二十一門而名書者三名考者八名志者八名記者二亦蕪雜可厭其所敘述亦僅類書策畧之陳言毫無所發明考訂與所作五經繹均無可取也
</p>
<div class="section" id="title-36"><h2>
	明書四十五卷<span class="jiazhu">浙江鮑士恭家藏本</span>
</h2></div>
<p class="em2">
	明鄧元錫撰是書所紀起於太祖終於世宗凡帝典十卷后妃内紀一卷外戚傳一卷宦官傳一卷臣謨五卷名臣九卷循吏三卷能吏一卷忠節一卷將謨二卷名將一卷理學三卷文學三卷篤行一卷孝行義行貨殖方技共一卷心學三卷列女一卷按二十二史皆列后妃於傳惟後漢書以后爲紀爲後儒所譏元錫獨尊用之殊爲乖刺他如分臣謨名臣將謨名將又別篤行義行於孝行之外則皆元錫之創例繁碎亦甚至於道學之外別立心學一門考元錫之學淵源於王守仁而不盡宗其說當心學盛行之時皆謂學惟求覺不必致力羣書元錫力排其說別心學於道學之外其說固是然史者紀一代之政事其他皆在所輕宋史別道學於儒林已爲門戶此更別心學於道學是學案而非國史矣若夫史家之例必列外戚宦官於各傳之後兹先外戚次宦者而臣謨諸傳又次之次序顚倒尤不可解至以張璁桂蕚列於臣謨則曲筆更不免矣
</p>
<div class="section" id="title-37"><h2>
	綵線貫明珠秋檠錄一卷<span class="jiazhu">浙江巡撫採進本</span>
</h2></div>
<p class="em2">
	不著撰人名氏所紀歷代帝王自伏羲至明武宗止則是嘉靖以後書也亦史畧蒙求之類而言不雅馴觀其立名可知矣
</p>
<div class="section" id="title-38"><h2>
	明帝后紀畧一卷<span class="jiazhu">内府藏本</span>
</h2></div>
<p class="em2">
	明鄭汝璧撰汝璧縉雲人隆慶戊辰進士官至兵部侍郞兼僉都御史總督宣大是編皆紀明代帝后即位册立年月及生辰壽數諡號山陵之類而不載其事蹟故云紀畧上自德祖懿祖熙祖仁祖四代下迄穆宗而止首冠以帝系圖末以藩封附焉諸王惟錄其有國者餘則一見其名於帝系而已
</p>
<div class="section" id="title-39"><h2>
	邃古記八卷<span class="jiazhu">浙江鮑士恭家藏本</span>
</h2></div>
<p class="em2">
	明朱謀㙔撰謀㙔有周易通已著錄是書所記始於盤古迄於有虞提綱紀事而襍引諸書以爲目大抵出入於劉恕外紀胡宏皇王大紀羅泌路史前紀金履祥通鑑前編之間所引多緯書荒誕之說旣非信史又尠異聞謀㙔號爲博洽平生著述一百餘種今不盡傳其傳者此爲最劣矣
</p>
<div class="section" id="title-40"><h2>
	季漢書五十六卷<span class="jiazhu">内廷藏本</span>
</h2></div>
<p class="em2">
	明謝陛撰陛字少連歙縣人其書遵朱子綱目義例尊漢昭烈爲正統自獻帝迄少帝爲本紀三卷附以諸臣爲内傳吳魏之君則別爲世家而以其臣爲外傳復以董卓袁紹袁術公孫瓚公孫度及呂布張揚陶謙諸人爲載記凡更事數姓與依附董袁諸人者則爲襍傳又別作兵戎始末人物生殁二表以括一書之經緯卷首冠正論五條答問二十二條凡例四十四條以揭一書之宗旨中間義例旣繁創立名目往往失當如晉之劉石苻姚擅號稱尊各爲雄長自當列之載記董袁之屬旣非其倫五季更五姓十主爲之臣者不能定以時代自當編爲襍傳董袁之賔客僚屬亦殊是例陛乃沿襲舊名實不免於貌同心異又西京之祚迄於建安續漢之基開於章武雖緖延一線實事判兩朝陛乃於帝紀中兼及山陽其後漢書晉書已有專傳者陛亦槩取而附入之尤爲駢拇枝指傷於繁複薛岡天爵堂筆餘稱其改蜀爲季漢爲今人作事偶勝古人然陳壽季漢輔臣贊已在其前未爲剏例沈德符敝帚軒剩語稱世之議陛者謂吳中吳尚儉已曾爲此書不知元時郝經宋時蕭常俱先編葺<span class="jiazhu">案宋史藝文志又有李杞改修三國志六十七卷不止蕭常此未詳考</span>不特謝書非出創見即吳之舊本亦徒自苦其言誠當矣
</p>
<div class="section" id="title-41"><h2>
	晉史刪四十卷<span class="jiazhu">浙江巡撫採進本</span>
</h2></div>
<p class="em2">
	明茅國縉撰國縉字薦卿歸安人萬曆癸未進士官至監察御史謫淅川縣知縣終於南京工部主事是書之名載浙江通志中卷數與此本相合大旨以晉書原本繁冗故刪存其要然不深知史例刊削者多不甚當如諸志槩行刪去使一朝制度典章無可攷證是以新五代史繩諸史而不知新五代史先非古法也至所併紀傳尤往往乖於體例如羊祜杜預同傳以其同鎭荆州涉吳事也郭璞葛洪同傳以同爲方技之流也陸機陸雲同傳以同爲文士也阮籍嵇康諸人同傳以同爲放達也陳壽王隱諸人同傳以同有記述也此斷不可移易者而國縉隨意改併甚至以庾亮入於葛洪傳後以謝安入於陶囘傳後其尤疎舛者如阮嵇諸人傳後史臣論詞專爲放達之流而言國縉以傳元諸人俱合於阮嵇傳而其卷末仍載史臣論曰云云矛盾殊甚且晉書所以猥襍者正爲喜採小說耳而國縉所取乃多在瑣碎故實及淸談謔語與房喬等所見正同是如塗塗附矣至於以一傳原文而前後移置又有節錄傳中數語移爲他傳之分注大都徒見紛更而毫無義例以是而改晉書恐無以服修晉書者之心也
</p>
<div class="section" id="title-42"><h2>
	南宋書六十卷<span class="jiazhu">浙江鮑士恭家藏本</span>
</h2></div>
<p class="em2">
	明錢士升撰士升有周易揆已著錄是編以宋史繁冗故爲刪薙然所刊削者不過奏疏及所歷官階而已別無事增文省之處亦不見翦裁鎔鑄之功又去姦臣叛臣之例仍列於衆人之中按隋書以前姦臣叛臣本不别傳新唐書始另列之後來作者多仍其例亦足見彰癉之公今併而一之殊失示戒之意未足以言復古至所增鄭思肖數人列傳亦疎畧不詳惟遵循古例不以道學儒林分傳能掃除門戶之見爲短中之一長耳
</p>
<div class="section" id="title-43"><h2>
	晉書别本一百三十卷<span class="jiazhu">浙江巡撫採進本</span>
</h2></div>
<p class="em2">
	明蔣之翹撰之翹字楚穉秀水人朱彝尊靜志居詩話稱其嘗詳對晉書鏤板以行而嘉禾獻徵錄則又稱其有晉書注一百三十卷此本又題作刪補晉書標目不同今考之翹所作釋例謂旣刪定此書數十卷質之陳繼儒繼儒曰此可爲晉書別本矣曷以是顔之且引孫盛作晉陽秋先寫别本之語爲證是晉書别本乃其定名也唐修晉書本據臧榮緖等舊史而益以諸家小說煩碎猥雜及牴牾錯互之處皆所不免劉知幾史通古今正史篇已極言其病之翹因芟其冗複正其遺闕別爲此本凡節原文者十之四全刪者十之二正其舛誤者十之三其文義漏畧者則據元經十六國春秋世說注華陽國志等書各加潤色而稍細書以别之其事有異同亦仿通鑑考異之例詮註於下其間如職官志藝術傳則全刪之武十三王傳刪其七簡文四王傳刪其二四夷諸國刪其十甚至明穆皇后孫惠等傳有關國是者亦多所刊削未免矯枉過直又踵宋祁之說汰去駢體詔令而於他文亦多評隲優劣凡文選所已載者即不具錄殊非史體又首載列籍志全用焦竑經籍志年表全用鄭樵通志年譜尤無謂也
</p>
<div class="section" id="title-44"><h2>
	閱史約書五卷<span class="jiazhu">副都御史黃登賢家藏本</span>
</h2></div>
<p class="em2">
	明王光魯撰光魯字漢恭淮安人是書專爲讀史者考訂之用地圖一卷皆朱書今地名而墨書古地名以著古今沿革之異地理直音二卷圖所不能具者又詳於此歷代事變官制圖譜一卷則世表年表百官表之類古語訓畧一卷元史備忘錄一卷以元代同名人最多易相混淆故紀錄重名以便區別自敘稱商評人物者易語名物制度者難頗自矜其用力之勤然其書秖取便於初學尋檢未爲精深又不無舛誤至訓畧一篇用釋名廣雅體以訓釋史文旣不能賅備則徒然支贅而已
</p>
<div class="section" id="title-45"><h2>
	讀史圖纂一卷<span class="jiazhu">編修查瑩家藏本</span>
</h2></div>
<p class="em2">
	明俞煥章撰管一驂刪正煥章字文伯一驂字左仲並宣城人是書成於萬曆辛亥凡列圖五十有七上起三皇下迄明之神宗各以世系地域列而爲圖其割據僣僞之國亦依名代附見而歷年甲子附焉金元二代無地圖疑長城以外考之未詳然遼代則有地圖其義例殊不可解明代帝系之外又增一世系圖敘所自出亦春秋詳内之意惟自明太祖以下廟諱及神宗御名一一明註於下非惟不避亦併不闕筆則於禮殊爲悖謬矣
</p>
<div class="section" id="title-46"><h2>
	唐紀<span class="jiazhu">無卷數　編修勵守謙家藏本</span>
</h2></div>
<p class="em2">
	明孫慤撰慤字士先華容人作古微書之孫㲄即其弟也是書以新舊唐書皆爲蹖駁其所指摘如舊書楊朝晟一人兩傳新書旣立武后本紀又復立傳舊書列薛懷義於外戚新書附張易之昌宗兄弟於張行成傳舊書於元和四年麟德元年皆缺不書穆宗即位之年桂仲武誅楊淸收安南事六月八月再見李光弼傳擒周贄事亦再見李光弼弟光進從郭子儀收西京事誤入李光顔弟光進傳中代宗生時李林甫尚未仕而新書語涉林甫安祿山至洛陽即不能睹物而新書紀其至長安祖孝孫之樂律僧一行之算術新書皆不入方技傳又譚忠之效忠王室沈旣濟之議立中宗紀申春秋之義新書皆不立傳其說大抵皆當其體例參取於編年紀傳之間以諸臣列傳分附於本紀之後蓋仿前代實錄附載諸臣列傳之例亦未爲特創至刪宰相世系表惟存宰相方鎭公主三表義例亦允然宰相方鎭皆甚畧公主仍是刪節新書之文殊非表體蓋散附本紀則不能各成一傳總爲一傳又自亂其例改題曰表亦不得已之變例也至刪除諸志而云欲通漢唐宋合爲一志其意蓋仿宋書隋書然宋去漢晉不遠事多相因不得不原其沿革唐享國三百餘載自有一代之典制其事迥殊隋志則本名五代史志不過附編於隋書益不可爲例矣前列引用書目下至明人文集一一備載而吳縝新唐書糾謬五代史纂誤至爲切要獨不見引王銍僞龍城錄乃屢據以考異同宜其龎襍冗漫也簡端及字旁多有批評乃其姪禔瞿之筆頗多失考如徐勣賜姓一條上批曰賜姓一事唐爲尤甚其弊至明代始革是併江彬錢寧不知矣
</p>
<div class="section" id="title-47"><h2>
	書系十六卷<span class="jiazhu">浙江巡撫採進本</span>
</h2></div>
<p class="em2">
	明唐大章撰大章字士一仙游人天啟中貢生此書摘漢以來詔令奏疏及前人事略迄元而止以爲史家善惡並傳法戒胥備此錄善而不及惡所以養其善心而惡自消蓋春秋之義褒貶並存尚書所錄則多以垂法此編名曰書系實欲續尚書故其例如是也昔劉知幾序列六體尚書原列一家然王通擬經儒者猶議其僣此書去取踳駁而自命續書亦太高自位置矣
</p>
<div class="section" id="title-48"><h2>
	稽古編五十五卷<span class="jiazhu">江蘇巡撫採進本</span>
</h2></div>
<p class="em2">
	明郭之奇撰之奇掲陽人崇禎戊辰進士類姓登科考載之奇官副使擢授詹事府詹事而此書結銜則稱武英殿大學士考明莊烈帝五十相傳無之奇名而集中所載年月上有缺文苐云著雍閹茂乃戊戌歲當爲順治十五年案梧獄紀畧載桂王諸臣有詹事府禮部右侍郞郭之奇則所云大學士者亦桂王所授之官蓋是時雲南未入版圖故猶題其私署也所載自古至秦而止以各代君臣分爲表傳夏以前則全抄路史禪通諸紀三代至秦則多用史記漢書其所敘君臣各表有聖賢大賢希賢諸名龎襍殊甚漢書立古今人表後儒多訾其失倫是書義例多乖更沿流而失之者矣
</p>
<div class="section" id="title-49"><h2>
	識大錄<span class="jiazhu">無卷數　浙江汪啟淑家藏本</span>
</h2></div>
<p class="em2">
	明劉振撰振字自成宣城人其書紀明一代君臣事蹟畧倣各史之例惟改本紀爲帝典自太祖至穆宗凡二十四卷其列傳則不分卷自母后儲宫宗室宰輔以至四裔皆以類分編大抵以實錄爲本而旁采諸家文集銘誌之類然敘述疎舛義例襍糅不足自名一史也
</p>
<div class="section" id="title-50"><h2>
	從龍譜<span class="jiazhu">無卷數　兩江總督採進本</span>
</h2></div>
<p class="em2">
	原本題錫山莘公李澤長編集澤長不知何時人書中多引邱濬語又元陸正傳末稱正曾孫宗秀編入大明臣譜知其爲明人也其書諸家書目皆不著錄前無序例大槩抄撮宋元通鑑綱目續編而爲之從龍之名不知義何所取宋譜則題歷朝從龍譜首載譜系圖而名之曰南北宋趙氏譜系稱名已誤又以夏元昊竊據譜系與宋並列更爲參錯次太祖紀次爲家譜載宣祖及太后皇后太子皇弟次前朝附譜專載周恭帝及諸臣事次藩國譜載南漢劉鋹蜀孟昶北漢劉鈞南唐李煜吳越錢俶及周行逢符彦卿二人次文武人才譜則載太祖時諸臣事太宗以下至宋末則皆先帝紀次藩國或曰藩冦或曰鎭國叛寇譜文武人才譜或曰文武臣譜或曰文武大臣譜或曰諸臣士行譜或曰文武官士民譜皆隨筆起例茫無定法金元譜系圖則列於徽宗之前金遼兩朝事實散附於徽欽以後及南渡各帝之末元憲宗以上亦散附焉又有南宋黑白譜則又專紀元太祖以至憲宗及諸臣事以黑●白〇黑□白□爲標識元世祖則獨立一譜止名曰從龍黑白譜亦不標元國號而諸臣之譜則又稱元朝從龍黑白譜成宗以下九帝則並不立譜進退顚倒體例淆襍全無倫理而驗其細字密行朱墨甲乙尚是當年手抄之稿亦可謂勞而罔功矣
</p>
<div class="section" id="title-51"><h2>
	明書一百七十一卷<span class="jiazhu">浙江孫仰曾家藏本</span>
</h2></div>
<p class="em2">
	國朝傅維鱗撰維鱗初名維楨靈壽人順治丙戌進士官至工部尚書是書爲其子汀州府知府燮詷所鐫冠以移取咨送諸案牘蓋康熙十八年詔修明史徵其書入史館凡本紀十九卷世家三十三卷宫闈紀二卷表十二卷志二十二卷記五卷世家列傳七十六卷敘傳二卷自謂搜求明代行藏印抄舊書與家乘文集碑誌聚書三百餘種九千餘卷參互實錄考訂異同可謂博矣然體例舛襍不可縷數學士祭酒表已病其繁矣乃又有制科取士年表上列考官下列會試第一人殿試一甲三人此以志乘之例施之國史也司天曆法分二志以一主占候一主推步也而象緯之變旣已載於司天又别立一禨祥志不治絲而棼乎嘉靖時更定祀典最爲紛呶仿漢書别志郊祀可也綸渙一志惟載詔令此劉知幾之剏說史家未有用之者循是而往不用其載文之例不止矣土田賦役食貨分三志服璽輿衛分二志此通典文獻通考類書之體非史法也所謂記者蓋沿東觀漢記載記之名而皇子諸王與元末羣雄合爲一類未免不倫世家止列王公其侯伯以下則别入勲臣傳不知史記蕭相國世家曹相國世家皆侯爵也豈王公世及侯以下不世及歟列傳分勲臣忠節儒林名臣孝義循良武臣隱逸襍傳文學權臣藝術列女外戚殘酷姦囘宦官異教亂賊四國元臣二十一門無一專立之傳已與古體全乖其分隸尤爲不允忠節傳列遜國諸臣至盈四卷而梁良玉雪菴和尚補鍋匠乃別入隱逸傳中如曰以死不死爲别則忠節傳中之程濟葉應賢楊應能固未嘗死隱逸傳中之東湖樵夫又未嘗不死是何例也劉基不入勲臣宋濓不入文學以嘗仕元均與危素等入之襍傳是也納哈出元色目人何以又入勲臣傳乎張玉譚淵以其爲靖難佐命入之亂賊傳與唐賽兒聯名已不倫矣朱能邱福事同一例何以又入武臣傳中姚廣孝首倡逆謀尤爲亂首何以又入異敎傳中乎儒林傳中列邱濬名臣傳中列嚴震直胡廣徐有貞李東陽吕本成基命其於儒林名臣居何等也嚴嵩入權臣傳與張居正並列温體仁周延儒薛國觀併冺其姓名而劉吉萬安尹旻焦芳則入姦囘傳嵩等罪乃減於四人耶石亨石彪實有戰功但跋扈耳仇鸞交結嚴嵩冒功縱惡亦未嘗得幸世宗與馬昂錢寧同入佞倖則非其罪陸炳有保全善類之事乃入之殘酷而許顯純田爾耕竟不著名此亦未足服炳也蓋一代之史記載浩繁非綜括始終不能得其條理而維鱗節節葉葉湊合成編動輒矛盾固亦勢使之然矣
</p>
<div class="section" id="title-52"><h2>
	廿二史紀事提要八卷<span class="jiazhu">江西巡撫採進本</span>
</h2></div>
<p class="em2">
	國朝吳綏撰綏字韓章無錫人是書成於順治中於諸史中擇其大事爲綱而櫽括原文以爲之目起自太古迄於明末故以廿二史爲名然實取之坊刻綱鑑非採諸全史也
</p>
<div class="section" id="title-53"><h2>
	春秋紀傳五十一卷<span class="jiazhu">浙江巡撫採進本</span>
</h2></div>
<p class="em2">
	國朝李鳳雛撰鳳雛字梧岡東陽人康熙中由拔貢生官曲江縣知縣是書變編年之體從史遷之例以周爲本紀列國及孔子爲世家卿大夫爲列傳又爲周魯列國世系圖其徵引以左傳國語爲主輔之以公穀檀弓國策家語等書蒐羅考核頗爲詳備惟采摭繁富而皆不著其出典是其所短其列國世系圖全取馬驌繹史亦嫌諱所自來也
</p>
<div class="section" id="title-54"><h2>
	讀史津逮四卷<span class="jiazhu">江蘓巡撫採進本</span>
</h2></div>
<p class="em2">
	國朝潘永圜撰永圜字大生金壇人是書成於康熙丙午自三皇五帝迄於有明屬正統者標曰世紀屬偏霸者標曰世次僭僞叛亂及藩鎭標曰本末皆詳其世系畧標事實冠以甲子編年及年號考同末附傳國璽考古今都會考
</p>
<div class="section" id="title-55"><h2>
	季漢五志十二卷<span class="jiazhu">江西巡撫採進本</span>
</h2></div>
<p class="em2">
	國朝王復禮撰復禮有家禮辨定已著錄是編以陳壽三國志昭烈止於作傳諸葛關張趙雲等傳亦失之簡畧他如王隱蜀記諸書荒謬尤多乃參考羣籍重爲纂述首昭烈本紀次諸葛以下四傳前冠以總記中附襍事襍文將以補陳志之闕獨是陳壽之失儒者類能言之無煩辨駁昭烈君臣名懸日月亦不待表章至於三國演義乃坊肆不經之書何煩置辨而諄復不休適傷大雅亦可已而不已矣
</p>
<div class="section" id="title-56"><h2>
	半窻史畧四十二卷<span class="jiazhu">江西巡撫採進本</span>
</h2></div>
<p class="em2">
	國朝龍體剛撰體剛號鐵芝永新人是編輯歷朝史事各撰爲歌每歌綴以畧言其三十八卷以前則起上古以訖於明其三十九卷至四十二卷則分乾象坤輿官制經史等七類而撮其要以隸之亦課蒙之本無關考據也
</p>
<div class="section" id="title-57"><h2>
	晉記六十八卷<span class="jiazhu">浙江巡撫採進本</span>
</h2></div>
<p class="em2">
	國朝郭倫撰倫字凝初號酉山蕭山人乾隆丙子舉人是書前有倫自序稱讀晉書荀朂傳至高貴鄉公欲爲變一語以爲大悖於理又如宣景文及身不帝而列諸本紀孫旂牽秀助亂之徒乃與繆播閻鼎同列賈充姚萇傳述鬼神事竟如優俳諸國載記不年不月複襍而無章譙登許蕭之忠義闕而不載潘岳諸人之文無關治亂乃皆臚之本傳其間謀臣碩士如張華羊祐杜預王濬劉琨祖逖陶侃王導温嶠謝安之謨猷以及劉石諸人之雄武而本傳蕪冗曾不足發其不可磨滅之槪至淸言娓娓乃司馬氏所以亂亡而縷述不衰皆取舍失衷是非瞀亂因重爲刊定勒成此編其中唯諸志稍有可觀悉仍舊貫其餘皆刪其冗瑣更易舊文爲世系一本紀三内紀一志列傳四十一十六國錄十四積十五年乃成較原本頗明簡然亦有體例未善者如司馬懿父子改爲世系是已至於吕后本紀見於史紀實以臨朝范史沿流已失編年之本義倫改傳爲紀於例殊乖平吳功臣別立名目史家亦無此法推其根據蓋襲史記高祖功臣然彼自表例非傳例也五行志散入本紀固足破附會之論若刪除列女使因事附見於諸傳設如陶嬰之類黃鵠不雙旣與時事無關又無族屬可繫者將竟遺之乎阮籍雖未仕晉然勸進一牋本集具載此其意存黨簒百喙無辭自當以徐昂發畏壘筆記所論爲是載之晉史所以誅心乃附之阮咸傳中俾與陶潛稱晉爲一例非至公也桓温雖未親簒而跋扈不臣至擅廢立其先導桓玄何啻曹操之開曹丕律以無將之義書叛何辭倫故末減之亦爲好持異論他如史家之難莫過表志晉書旣不立表自宜補作諸志漏畧頗多地理尤無端緖亦應掇拾放逸爲之葺完乃憚於改作竟仍其舊是亦未免因陋就簡者矣
</p>
<div class="section" id="title-58"><h2>
	遼大臣年表一卷金大臣年表一卷<span class="jiazhu">浙江汪啟淑家藏本</span>
</h2></div>
<p class="em2">
	不著撰人名氏前列諸帝統系圖後爲遼金二表俱系年於上而以諸臣名爵緯列其下大抵據二史本紀所載命官年月編次成書但取便檢尋無所考訂
</p>
<p class="em2">
	右别史類三十六部一千三百四卷<span class="jiazhu">内三部無卷數</span>皆附存目
</p>
<p class="margin2">
	案晉宋及明皆帝王之正傳其郭倫晉記柯維騏宋史新編鄧元錫傅維鱗明書亦均一代之紀傳今並存目於別史者或私撰之本或斥汰不用之書也舊唐書舊五代史之類雖本列正史者已廢之後有朝廷之功令乃得復之則其餘可知矣
</p> 



</div></body></html>