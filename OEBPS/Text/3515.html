<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百·子部十（兵家類存目）</title></head><body><div id="text">

<p>
<strong>欽定四庫全書總目卷一百</strong>
</p>
<div class="section" id="title-0"><h1>
	子部十
</h1><hr/></div>
<div class="section" id="title-1"><h2>
	兵家類存目
</h2></div>
<div class="section" id="title-2"><h2>
	握機經三卷握機緯十五卷<span class="jiazhu">浙江巡撫採進本</span>
</h2></div>
<p class="em2">
	明曹允儒撰允儒字魯川太倉人是書首載風后古文一十九字次載太公望增衍三百六十五字次載宋阮逸所撰李衞公問對中六十七字採輯諸家註釋於衡衝風雲諸陣皆繪爲圖凡三卷又以孫子十三篇吳子六篇爲握機緯孫子輯諸家訓釋凡十三卷吳子惟用劉寅註凡二卷考千頃堂書目有元人孫子握機緯十三卷劉寅吳子握機緯二卷書名卷數與此書一一相合其即得此書之殘本誤爲標目歟據王世貞序稱崑山明齋王氏與念菴羅公荆川唐公因倭變力研窮之而以其說盡授之魯川曹君曹君向與戚大將軍商之戚深以爲然數數向予稱道之云云則確非元人及劉寅作矣然以孫吳二子加以緯名亦殊杜撰二子之書各明一義與握機不相發明也
</p>
<div class="section" id="title-3"><h2>
	握機經解一卷<span class="jiazhu">山西巡撫採進本</span>
</h2></div>
<p class="em2">
	國朝王瞰撰瞰字始旦絳州人是編据李衞公問對以握機經三百八十四字皆太公增衍之文因捃摭往說並攄已見爲之集註考李衞公問對三卷本宋阮逸僞撰瞰乃据以定此書爲太公之文殊不足信後附增衍握奇經六十八字自註云相傳宋阮逸擬作則亦明知其僞矣
</p>
<div class="section" id="title-4"><h2>
	太公兵法一卷<span class="jiazhu">浙江范懋柱家天一閣藏本</span>
</h2></div>
<p class="em2">
	案此書首列天陣地陣人陣之名其說出於六韜而風雲日星等占皆以七言詩句爲歌訣辭甚鄙俚其僞托不待辨也
</p>
<div class="section" id="title-5"><h2>
	孫子參同五卷<span class="jiazhu">江蘇巡撫採進本</span>
</h2></div>
<p class="em2">
	此本不知何人所輯前有凡例又有萬曆庚申吳興松筠館主人序亦不署姓名其板用朱墨二色與世所稱閔板者同疑爲烏程閔氏刻也所採註釋列曹操李筌杜牧王晳張預賈林梅堯臣陳皥杜佑孟氏何氏解元張鏊李材黃治徵十五家所採批評列蘇洵王圻唐順之王世貞陳深李贄梅國楨焦竑郞文煥陸宏祚十家而卷中不盡見卷中所見如茅坤王鏊之類卷首又不列名其凡例稱卓吾子以吳子司馬法李靖問答六韜三畧集其品類分列十三篇後今悉從之又稱今旁集諸書廣采事實以補前人所未備又稱批點悉係鳳洲了凡原筆而評則蘇王諸家並存又稱卓吾參同具載叢書中原有梅司馬評點並不擅改所言輾轉糾紛無從得其端緒蓋坊賈凑合之本故漫無體例如是也
</p>
<div class="section" id="title-6"><h2>
	孫子彚徵四卷<span class="jiazhu">直隸總督採進本</span>
</h2></div>
<p class="em2">
	國朝鄭端撰端有政學編已著錄攷孫子十三篇舊註見於史志及諸家書目者今多不傳傳者亦多散見諸書罕專行之完本端此編彚集衆說兼采古來談兵之言足與孫子發明者附錄於各句之下頗爲詳備然徵引太冗如作戰篇公家之費節注内所錄車馬器械之論於車則全載考工記於馬則悉引相馬經於弓矢戈㦸牌棒鈀鐵等類則縷陳演習攻打之法極其瑣細亦博而不精者也其書每卷皆標曰孫武子集解廣義而端自序則又題曰孫子彚徵未詳二名孰先孰後今姑從端自序之名焉
</p>
<div class="section" id="title-7"><h2>
	十六策一卷<span class="jiazhu">永樂大典本</span>
</h2></div>
<p class="em2">
	此本載永樂大典中舊題漢諸葛亮撰考亮所著作陳壽三國志詳列於本傳之後初無是書之名故晁公武讀書志疑附託者所爲又晁志曰有序稱謹進便宜十六事是尚有僞撰亮序文今本不載而末有李革跋云泰和五祀中秋日閱圖書得此集因錄一本旣竟而題於此革字君美河津人登大定二十五年進士貞祐中爲吏部尚書蓋晁氏所據宋人本此則金人本耳又晁氏稱六曰治民今本作治人十二曰治亂今本作治政十六曰陰察今本作陰誡亦小小異同然皆不足究詰也
</p>
<div class="section" id="title-8"><h2>
	將苑一卷<span class="jiazhu">浙江范懋柱家天一閣藏本</span>
</h2></div>
<p class="em2">
	舊本題漢諸葛亮撰前有明僉都御史甯仲升序謂出於士人周源所藏考此書諸家不著錄至尤袤遂初堂書目乃載其名亦稱亮撰蓋僞書之晩出者又明焦竑經籍志更有亮心書六軍鏡心訣兵機法諸書益爲依託蓋宋以來兵家之書多託於亮明以來術數之書多託於劉基委巷之談均無足與深辨者耳
</p>
<div class="section" id="title-9"><h2>
	心書一卷<span class="jiazhu">陝西巡撫採進本</span>
</h2></div>
<p class="em2">
	舊本題漢諸葛亮撰書中皆言爲將用兵之法陶宗儀說郛作新書明宏治間關西劉讓鋟之於木始改名心書附以出師二表嘉靖中䕫人張銳重刊增入䕫門圖前載讓序後有鄖鄕進士冦韋跋皆以爲眞出於亮考五十篇内之文大都竊取孫子書而附以迂陋之言至不足道蓋妄人所僞作又出於將苑之後也
</p>
<div class="section" id="title-10"><h2>
	兵要望江南謌一卷<span class="jiazhu">浙江巡撫採進本</span>
</h2></div>
<p class="em2">
	是書詳述兵家占候凡三十二門各以望江南詞括之崇文總目題武安軍左押衙易靜撰蓋唐人也晁公武讀書志則稱舊題黃石公以授張良其妄殆不待辨此本又題唐李靖撰案段安節樂府雜錄望江南詞本李德裕爲亡妓謝秋娘作則其調起於中唐世傳海山記隋煬帝作實出僞託靖在唐初安得預製是詞推厥所出蓋以望江南調始德裕德裕實封衛國公言兵者多稱靖靖亦封衛國公此書以望江南談兵遂合兩衛公而一之耳末附李淳風占風法諸葛亮氣候歌前有梁楨明三年安邱劉鄩序均詞意凡鄙亦僞託也
</p>
<div class="section" id="title-11"><h2>
	武經體註大全會解七卷<span class="jiazhu">内府藏本</span>
</h2></div>
<p class="em2">
	國朝夏振翼撰振翼字遯闇蕪湖人孫子等七書武科用以試士故相傳謂之武經振翼因依五經講章例作體註以訓釋之冠以胡秉中射學摘要一篇蓋坊間通俗之本也
</p>
<p class="margin2">
	謹案四庫編纂之例凡註古書者仍以古書之時代爲次則此書當列孫子彚徵後然七書合爲一編實始於宋元豐中又與自爲一書者不同故今移冠宋人兵書之前
</p>
<div class="section" id="title-12"><h2>
	將鑑論斷十卷<span class="jiazhu">兩淮鹽政採進本</span>
</h2></div>
<p class="em2">
	舊本題宋戴少望撰考沈光作戴溪岷隱春秋傳序稱其字曰少望則此書當爲溪作然溪以淳熙五年登第開禧中尚官資善堂說書而此書自序題紹興辛酉爲高宗十一年下距其登第之嵗三十八年距開禧元年更六十五年溪不應如是之老壽疑别一人其名偶與溪字同也是書採輯古來善用兵者始於孫武終於郭崇韜凡九十三人各以時代爲次每人之下皆以一語標目評其得失而反覆論其所以然大抵多爲南渡後時事而發如第一條詆孫武之徒能滅楚終於恃强以亡吳蓋隱以比金兵破汴之事第二條稱范蠡能復吳仇爲春秋大夫第一則又隱激諸將恢復之心而耿弇一條竇憲一條尤三致意焉然大旨主於尚仁義賤權謀尊儒者抑武臣至以能讀三畧之書者始可以立功則又衣冠而拯焚溺與南渡事勢迥乎不合矣此本爲宋麻沙板明武定侯郭勛嘗重刻之前有正德十年達賓序題曰將鑑博議與宋板不同考永樂大典巳引爲將鑑博議則其來久矣
</p>
<div class="section" id="title-13"><h2>
	江東十鑑一卷<span class="jiazhu">兩淮鹽政採進本</span>
</h2></div>
<p class="em2">
	朱李舜臣撰舜臣字子思井研人乾道二年進士官成都府教授擢宗正寺主簿事蹟具宋史本傳是編蒐輯江東戰勝之迹上起三國下至六朝共得十事一曰周瑜赤壁之戰二曰祖逖譙城之戰三曰褚裒彭城之戰四曰桓温灞水之戰五曰謝元淝水之戰六曰劉裕關中之戰七曰到彦之河南之戰八曰蕭衍義陽之戰九曰陳慶之洛陽之戰十曰吳明徹淮南之戰皆先敘其事次加論斷蓋宋自高宗南渡偏據一隅地處下游外臨勍敵岌岌乎不能自保故舜臣特作此編以勵戰氣然自古以來無以偏安江左而能北取中原者舜臣徒爲大言未核事勢也明姚廣孝等編緝永樂大典特錄其書殆以廣孝吳人故借以誇鄕邦之形勝又成祖詔修是書之時猶在南都故廣孝等遷就其說不知明太祖之得天下實緣起於江北與漢高祖畧同又以崛起方新之氣乘元綱縱弛盗賊蠭起之後故席捲長驅混一海内非地形可據之故也成祖簒立之後終於北遷則金陵之不爲勝地審矣恭讀皇上御題綜括南北之大勢洞燭往古之得失用以闢舜臣之虛談揭廣孝之私意經緯天地睿鑒高深爲萬古定評非尋常管蠡之見所能窺測萬一也考永樂大典所載尚有地圖此本無之蓋傳寫佚脫然舜臣持論旣謬則其圖之有無固亦不足計矣
</p>
<div class="section" id="title-14"><h2>
	美芹十論一卷<span class="jiazhu">浙江鮑士恭家藏本</span>
</h2></div>
<p class="em2">
	舊本題宋辛棄疾撰棄疾字㓜安厯城人官至龍圖閣待制進樞密都承旨卒諡忠敏是書皆論恢復之計其審勢察情觀釁三論所以明敵之可勝其自治守淮屯田致勇防徵久任詳戰七論所以求已之能勝卷末又載上光宗疏一篇論荆襄上流爲東南重地疏一篇論江淮疏一篇議練民兵守進疏一篇則後人所附入也然史不言棄疾有此書考江西通志載臨川黃兌字悅道紹興進士官至朝議大夫嘗獻美芹十策進取四論此或兌書後人僞題棄疾歟
</p>
<div class="section" id="title-15"><h2>
	江東十考一卷<span class="jiazhu">永樂大典本</span>
</h2></div>
<p class="em2">
	宋李道傳撰道傳字貫之舜臣子也官至太常博士知果州諡文節事迹具宋史儒林傳是書前有自序曰孝宗元年方事恢復時先君初仕討論南北間事著江東勝後之鑑十篇上之竊謂戰勝存乎備具退守存乎人心因復考六朝備具之實曰屯兵之地曰統兵之任曰取兵之制曰財賦之出曰出師之途曰饋運之方曰舟師之利曰出騎之用曰守城之規曰守江之要凡十篇叅之古今論其大畧云云蓋以補其父之書然皆儒生坐談之見也
</p>
<div class="section" id="title-16"><h2>
	南北十論一卷<span class="jiazhu">永樂大典本</span>
</h2></div>
<p class="em2">
	案此書載永樂大典題曰許學士撰不著其名蓋亦南宋人也十論僅存其八曰吳曰蜀曰東晉曰宋曰齊曰梁曰陳曰元魏末曰天下之物本吾所有而吾取之則其理順非吾所有而吾爭之則其事逆又曰晉氏啟土六合爲家子孫雖播遷而天下與之爭衡者皆其故臣地吾地民吾民城邑吾之城邑因其有以用之如反覆手之易褚裒北伐靑兖之民襁負來歸桓温至灞上父老爭迎牛酒踵至劉裕入長安秦民咸相告語指咸陽宫殿爲晉人第宅而數子之無成者皆其自失之嗚呼民心如此境土不復君子不以責晉而誰責也其隱諷南渡君臣可謂切矣然東晉中原雲擾羣雄各據一隅建炎紹興以來則金憑全盛之勢宋當積弱之餘其勝負又當别論耳
</p>
<div class="section" id="title-17"><h2>
	百將傳一百卷<span class="jiazhu">浙江范懋柱家天一閣藏本</span>
</h2></div>
<p class="em2">
	宋張預撰翟安道註預字公立東光人安道字居仁安陽人其書采厯代名將百人始於周太公終於五代劉鄩各爲之傳而綜論其行事凡有一節與孫武書合者皆表而出之别以孫子兵法題其後蓋欲述古以規時亦戴少望將鑑論斷之類然其分配多未確當立說亦未免近迂仍爲宋人之談兵而已矣
</p>
<div class="section" id="title-18"><h2>
	八陣合變圖說<span class="jiazhu">無卷數　兩淮鹽政採進本</span>
</h2></div>
<p class="em2">
	明龍正撰正武都人正德中萊陽藍章巡撫四川駐兵漢中遣人至魚復江圖八陣壘石正時在章幕中遂推演爲圖說刊於蜀中
</p>
<div class="section" id="title-19"><h2>
	北邊事跡一卷<span class="jiazhu">戶部尚書王際華家藏本</span>
</h2></div>
<p class="em2">
	明王瓊撰瓊有晉溪奏議已著錄瓊在嘉靖初總督三邊軍務因集厯代守邊得失及所條畫奏疏合爲一書大旨主於花馬池一路三百里及環縣至蘭州八百里皆築牆掘塹以爲臨邊設險之計又欲仿趙充國故策於甘肅屯田以備戰守蓋當時兵力不能及遠故其所設施止於如此後附設險守邊圖則所起邊牆及剷削崖谷之道里尺寸也
</p>
<div class="section" id="title-20"><h2>
	西番事蹟一卷<span class="jiazhu">戶部尚書王際華家藏本</span>
</h2></div>
<p class="em2">
	明王瓊撰瓊總督三邊時出兵討士魯番撫定其部族而誅其不順命者因爲此書厯叙漢先零宋岷洮諸羌叛服之事而以當時用兵始末附之其論王安石遣王韶西征事許其能詰兵戎以强宋室而斥史臣以安石爲開邊生事之非蓋亦有見於明世邊備之不修而爲是言歟前有王九思序稱關中士大夫作爲詩歌以紀其盛題曰元老靖邊屬九思序之而書中實無詩歌序與書頗不相應疑刊書者誤取他序以冠此册也
</p>
<div class="section" id="title-21"><h2>
	海冦議一卷<span class="jiazhu">戶部尚書王際華家藏本</span>
</h2></div>
<p class="em2">
	明萬表撰表字民望鄞縣人正德末武進士累官都督同知僉書南京中軍都督府時值海寇出没爲江浙患表推原禍本以爲姦民通番者所致因爲此議上之當事厯叙逋逃嘯聚始末甚詳其後倭亂大起表結少林僧習格鬬法屢殱其衆蓋本能以才畧自顯者宜其所言之具有先見也案黃虞稷千頃堂書目載表海冦前後議一卷此乃袁褧採入金聲玉振集者所錄僅一卷疑巳佚其後議又訛萬爲范尤爲失考矣
</p>
<div class="section" id="title-22"><h2>
	塞語一卷<span class="jiazhu">浙冮范懋柱家天一閣藏本</span>
</h2></div>
<p class="em2">
	明尹耕撰耕有南泰紀畧已著錄是書作於嘉靖庚戌皆言捍禦塞北諸部之術一曰邊情二曰形勢三曰城塞四曰乘塞五曰出塞六曰抽丁七曰官軍戶八曰練習九曰保馬十曰民堡十一曰審幾耕以邊才自負其言頗縱橫博辨然亦書生紙上之談也
</p>
<div class="section" id="title-23"><h2>
	備倭記二卷<span class="jiazhu">編修程晉芳家藏本</span>
</h2></div>
<p class="em2">
	明卜大同撰大同字吉夫秀水人嘉靖戊戌進士由刑部主事厯任湖廣按察司僉事弭蘄黃盜有功陞布政司叅議又有平苗功終於福建巡海副使是編即其官福建時講求備倭之術而作也上卷分八篇曰制置曰方畫曰將領曰士卒曰烽堠曰險要曰戰舸曰邊儲下卷分二篇曰奏牘曰策議所言頗簡畧不足以資考核又喜徵古事尤屬空談其書本名備倭圖記原本卷首尚有海圖此本佚之遂併書名删去圖字然浙江鮑士恭家舊本尚題備倭圖記也
</p>
<div class="section" id="title-24"><h2>
	兩浙兵制四卷<span class="jiazhu">浙江巡撫採進本</span>
</h2></div>
<p class="em2">
	明侯繼國撰繼國號龍泉金山衛人世襲指揮使是書第一卷首列全浙海圖附以說並及沿革兵制又析杭嘉湖三府爲一圖寧紹二府爲一圖台金嚴三府爲一圖温處二府爲一圖圖後均有說併詳列其兵制烽堠倭犯第二卷載造戰船福船鳥船沙船唬船火器軍器及營操甲操哨操伍操等圖第三卷載倭警始末第四卷爲日本風士記於一時海防軍政最爲詳悉惟日本風土記有錄無書疑裝緝者偶佚之也考明世宗本紀二十年五月倭犯朝鮮陷王京朝鮮王李昖奔義州求救二十一年正月李如松攻倭於平壤克之四月倭棄王京逃使小西飛請欵二十三年正月封平秀吉爲日本國王二十四年九月平秀吉抗不受封復侵朝鮮此書中倭警始末載朝鮮國王奏二十一年九月十月十一月倭賊仍於慶州機張縣蔚山郡麗陽縣梁山郡等處肆意攻掠而經畧宋應昌爲倭奏請封貢乃即在此數月内則倭之請貢非實可知又載充龍港船商許豫偵知倭賊初敗於平壤即食盡矢窮思逃無路乃以封貢議和是墮其計又稱倭賊素詐議和後新造大艘十餘隻將欲爲亂恐和非實與李昖所奏情事相符乃應昌力主和議反斥李昖妄奏是二十四年日本之叛應昌罪無可辭此書實可以曲證史事而應昌所著經畧復國要編於李昖之奏許豫之偵遼東巡按之訐槪不錄入則自張其功而匿其短也此書又可以勘其謬矣
</p>
<div class="section" id="title-25"><h2>
	將將紀二十四卷<span class="jiazhu">内府藏本</span>
</h2></div>
<p class="em2">
	明李材撰材有李見羅書已著錄是書大旨專重御將而首卷至九卷詳載漢唐宋七帝本紀之文牽連並書殊無斷制十卷至二十一卷分別得失用爲法戒自虞夏迄於南宋各綴數條亦未完備二十二卷至二十四卷援摭經文旁及子史議論尤迂據明史本傳材於隆慶中官廣東按察使僉事嘗破羅旁賊屢殱倭冦萬曆中官雲南按察使備兵金騰時又屢破緬甸之衆則非全不知兵者而其書乃拘腐如是蓋材以講學著名恐儒者以不談王道病之故也
</p>
<div class="section" id="title-26"><h2>
	運籌綱目八卷決勝綱目十卷<span class="jiazhu">浙江巡撫採進本</span>
</h2></div>
<p class="em2">
	明葉夢熊撰夢熊字南兆歸善人嘉靖乙丑進士官至南京工部尚書事迹附見明史魏學曾傳此編乃其以都御史兼兵部侍郞總督三邊時所作運籌綱目凡八卷爲綱八爲目八十綱目之下俱有統論各採史事以證之決勝綱目凡十卷俱以二字標目不立總綱目凡百條亦前綴統論證以史事惟運籌綱目列史事而評之決勝綱目先立說而以史事證之爲體例小異耳夢熊官陝西巡撫時曾請討撦力克與經畧不合朝廷右經畧而絀其議後移甘肅有討賊功蓋亦留心韜鈐者然兵機萬變轉瞬勢移田單火牛再用則敗是固不可以成法拘耳
</p>
<div class="section" id="title-27"><h2>
	軍權四卷<span class="jiazhu">浙江巡撫採進本</span>
</h2></div>
<p class="em2">
	明何良臣撰良臣有陣紀已著錄是書分國本國禁兵本兵祕禮士士遇馭士士品握機揣情必慮必克將事將誡任將軍範術占凡十七目一百七十四篇中間有云募選之事付諸有司欺昧朦朧上下交蔽又云將不識兵兵不識將卒然有事實無以支皆譏切時政之語自序稱早嵗事戎行足跡徧寰宇而累於談忌困於貪胥蓋亦發憤而著書者也
</p>
<div class="section" id="title-28"><h2>
	倭情考畧一卷<span class="jiazhu">兩淮鹽政採進本</span>
</h2></div>
<p class="em2">
	明郭光復撰光復武昌人官揚州府知府考萬曆己丑進士别有一郭光復順天固安人官至右副都御史遼東巡撫姓名偶同非一人也嘉靖中東南屢中倭患而揚州當江海之衝被害尤甚光復以爲必得其情始可籌備禦之術因攷次所聞爲此編首總論次事畧次倭患次倭術次倭語次倭好次倭船次倭刀載其情狀頗詳蓋亦知己知彼之意而得諸傳聞未必一一確實也
</p>
<div class="section" id="title-29"><h2>
	長子心鈐<span class="jiazhu">無卷數　兩江總督採進本</span>
</h2></div>
<p class="em2">
	舊本題明戚繼光撰繼光有練兵實紀已著錄考書中對壘號令一條云南塘戚少保謂此爲束伍第一陣法屢戰屢勝皆由於此則非繼光所自爲矣又車營一條云一放厠所節不錄又取散長蛇陣一條云以板子鳴一聲註曰其制未詳則明爲後人抄撮繼光舊文僞題此名以繼光練兵實紀校之皆一一具載也
</p>
<div class="section" id="title-30"><h2>
	蒞戎要畧一卷<span class="jiazhu">編修程晉芳家藏本</span>
</h2></div>
<p class="em2">
	舊本題明戚繼光撰即練兵實紀中之條約或先有此册後乃載入書中或後人於書中鈔山別行則均不可知矣
</p>
<div class="section" id="title-31"><h2>
	武備新書十四卷<span class="jiazhu">江蘇巡撫採進本</span>
</h2></div>
<p class="em2">
	舊本題明戚繼光撰與繼光紀效新書大同小異仍冠以繼光紀效新書序其手足篇中火器諸圖下題曰崇禎庚午仲秋羽南彭翔謹錄祕藏考繼光卒於萬曆丁亥則必非繼光手著矣首有四明謝三賓訂正字當即三賓所損益改此名也其中如火龍捲地飛礟雕木爲虎豹之形以輪駕之使口中出火飛馬天神及木人火馬天雷砲並以木爲人縛於馬上餙以紙甲冑而藏砲於腹以火爇馬尾使之衝敵殆於兒戲明季談兵者如是其亡國非不幸也
</p>
<div class="section" id="title-32"><h2>
	古今將畧四卷<span class="jiazhu">江蘇巡撫採進本</span>
</h2></div>
<p class="em2">
	案明史藝文志黄虞稷千頃堂書目載此書皆作馮孜撰孜字原泉桐鄕人隆慶戊辰進士官至湖廣布政使此刊本則題馮時寧以一甫撰前有李維楨序亦稱時寧所作維楨登隆慶戊辰進士與孜同年似不應有誤然孜六世孫浩有此書跋稱孜生三子次曰時寧孜没時僅六嵗及年漸長忽有志習武乃妄竊父書鑿改巳名且求父之同年李維楨爲序維楨詭隨狥物竟不爲之是正云云其語出馮氏子孫當必有據然則此書實孜所撰刊本及序皆作僞不足信也書分元亨利貞四集採自黃帝迄明代以戰功顯者錄其事蹟而以孫吳諸書所載兵法證之體例與宋張預百將傳相近特隨事節錄不立全傳爲異耳
</p>
<div class="section" id="title-33"><h2>
	嶺西水陸兵紀二卷<span class="jiazhu">浙江巡撫採進本</span>
</h2></div>
<p class="em2">
	明盛萬年撰萬年字恭伯秀水人萬曆癸未進士官至江西按察使遷雲南布政使未上卒是編乃萬年官廣西按察使時值倭人冦萬年擊破之因增設戰船繕治營壘益兵練卒爲善後計以電白吳川東南濱海番舶内犯二地先受其害遂審度地勢布置堡寨圖其兵弁制度及巡船欵式以成此書其陸路則由電白吳川至於高州添置員弁凡郵傳之政及攻守之器悉載焉嵗久板佚此本乃國朝雍正辛亥其裔孫熙祚署吳川縣知縣即萬年駐兵之地因校其舊本重梓以行
</p>
<div class="section" id="title-34"><h2>
	劍草一卷<span class="jiazhu">兩淮鹽政採進本</span>
</h2></div>
<p class="em2">
	明熊明遇撰明遇字子良進賢人萬曆辛丑進士官至兵部尚書事蹟具明史本傳是編摘取古今名將事蹟爲之論斷凡百餘條蓋隨筆劄記之文不足以當著述之目
</p>
<div class="section" id="title-35"><h2>
	嶺南客對一卷<span class="jiazhu">浙江范懋柱家天一閣藏本</span>
</h2></div>
<p class="em2">
	舊本題粤西舜山子撰不著姓名所紀有王守仁事則嘉隆以後人也其書以粤中猺獞嘯聚時出刼掠爲居民行旅之害有司不能制故設爲賈客問答以推究其得失大畧謂官軍畏怯好利將帥營求冐功必得老成而任之合四省兵力明賞罰嚴號令始可成功其云府江之賊東則荔浦西則宣威古田修仁兩江等處亦間有之蓋指桂林平樂二府所屬猺人而言即明史土司傳所稱設防置戍世世爲患者也是編所陳方畧雖未必切中事機然亦可見當時疆吏措置乖方不能綏靖致起草茅之竊議矣
</p>
<div class="section" id="title-36"><h2>
	左氏兵畧三十二卷<span class="jiazhu">浙江巡撫採進本</span>
</h2></div>
<p class="em2">
	明陳禹謨撰禹謨有經籍異同已著錄是編乃其任兵部司務時所撰嘗疏進於朝其例取左傳之叙及兵事者以次排纂仍從十二公之序其事相類者則不拘時代類附於前又襍引子史證明之而斷以己意謂之捫蝨談非惟無關於春秋併無關於左傳特借以談兵而已考五代史敬翔傳曰梁太祖問翔曰聞子讀春秋春秋所紀何等事翔曰諸侯戰爭之事耳太祖曰其用兵之法可以爲吾用乎翔曰兵者應變出奇以取勝春秋古法不可用於今云云是左氏兵法至五代巳不可用而禹謨進疏乃請勅下該部將副本梓行俾九邊將領人手一編是與北向誦孝經何異明季士大夫之迂謬至於如是欲不亡也得乎
</p>
<div class="section" id="title-37"><h2>
	類輯練兵諸書十八卷<span class="jiazhu">浙江巡撫採進本</span>
</h2></div>
<p class="em2">
	明董承詔編承詔武進人萬曆丁未進士天啟中官至浙江左布政使是書輯錄戚繼光談兵之言繼光所著有紀效新書練兵實紀儲練通論哨守條約四書承詔薈萃其說刪除繁複編爲十六類曰奏疏曰條議曰將畧曰兵紀曰賞罰曰陣曰營曰戰曰操曰哨守曰長兵曰短兵曰聲類曰色類曰什器曰儀節而以汪道昆所作繼光墓誌及承詔所作小傳冠於首
</p>
<div class="section" id="title-38"><h2>
	火器圖一卷<span class="jiazhu">浙江巡撫採進本</span>
</h2></div>
<p class="em2">
	明顧斌撰斌字質夫晉江人萬曆己酉舉人官廣東信宜縣知縣調蜀府左長史是編言軍中火攻之具甚詳然大抵斌以意造之如所製木人騎馬之類頗近兒戲其火藥器具皆取天地星宿之數太極兩儀之象亦殊爲迂濶前有火器原火攻要二篇多書生紙上之談又末有風雨賦一篇謂熟此以占天文百無一失是尤不必然之事也
</p>
<div class="section" id="title-39"><h2>
	兵機類纂三十二卷<span class="jiazhu">江蘇巡撫採進本</span>
</h2></div>
<p class="em2">
	明張龍翼撰龍翼字羽明松江人是書取古今言兵事者自春秋左氏傳而下至於元明分爲三十二類毎類中又各析子目所載明事尤詳大抵書生紙上談也第三十一卷專言陣勢然陣法未載圖式殊爲闕畧其凡例云篇中如陣法器械之類不詳圖說者慮或冗澷亦爲文飾其詞蓋是書之作本爲武闈答策之用故可畧則畧耳
</p>
<div class="section" id="title-40"><h2>
	廣名將譜十七卷<span class="jiazhu">浙江巡撫採進本</span>
</h2></div>
<p class="em2">
	不著撰人名氏卷首題黃道周註斷前有崇禎癸未道周序稱即舊本芟其繁文出其精要入妙旁批有疑夾註又總斷結其智勇之所在云云詞意弇陋決不出道周之手殆坊肆所依托其目錄後幅割裂亦似非足本
</p>
<div class="section" id="title-41"><h2>
	左畧一卷<span class="jiazhu">浙江汪啟淑家藏本</span>
</h2></div>
<p class="em2">
	明曾益撰益字予謙山陰人其書專摘左傳所言兵事凡五十六篇每條標以名目陳禹謨左氏兵畧尚援引他書疏通證解此但摘錄傳文益無可采矣
</p>
<div class="section" id="title-42"><h2>
	談兵髓七卷<span class="jiazhu">安徽巡撫採進本</span>
</h2></div>
<p class="em2">
	題西浙囂囂生撰不著名氏首爲談兵髓說稱自黃帝用兵以來兵法不廢天時故日月星辰風雲節候皆用兵者所宜知然其所載如黃赤道渾天儀寒暑晝夜長短諸說多涉律厯家言於兵事無可徵騐蓋亦襍綴成書初無秘授也前有王洽序洽字和仲臨邑人萬曆甲辰進士官至兵部尚書序作於天啟甲子蓋其巡撫浙江之時則所爲囂囂生者亦明末人矣
</p>
<div class="section" id="title-43"><h2>
	殘本金湯十二籌八卷<span class="jiazhu">江蘇周厚堉家藏本</span>
</h2></div>
<p class="em2">
	明李盤撰盤字小有揚州人是書以十二籌爲名而今所存者一曰籌修備二曰籌訓練三曰籌積貯四曰籌制器五曰籌淸野六曰籌方畧七曰籌水戰八曰籌制勝已闕其四籌蓋斷爛不完之本矣所言皆團練鄉勇扞禦土寇之計襍引古事以証之多不切合亦頗支蔓如無糧無水不可以守三尺童子能知之而臚列前代絶糧絶水之故實以爲鑒戒連篇累牘殊爲浪費筆墨所列飛鎗飛刀諸法及以桐油雞卵抛擲敵船使滑不能立諸計亦頗近戲劇也
</p>
<div class="section" id="title-44"><h2>
	左氏兵法測要二十卷<span class="jiazhu">江蘇周厚堉家藏本</span>
</h2></div>
<p class="em2">
	明宋徵璧撰徵璧原名存楠字尚木華亭人是書節畧左氏所紀兵事而論其得失春秋車戰事與後世迥異徵璧引以談兵殊不逹時變
</p>
<div class="section" id="title-45"><h2>
	兵鏡十一卷<span class="jiazhu">兩江總督採進本</span>
</h2></div>
<p class="em2">
	國朝鄧廷羅撰廷羅字叔奇號偶樵江寜人順治中拔貢生官至湖廣荆南道是編凡孫子集註一卷十三篇各爲評釋其作戰一篇移爲第三九變一篇改爲軍變而刪其與地形篇重出五句九地一篇謂原本重複爲之改正殊嫌竄亂舊文次爲兵鏡或問上下卷各十五篇次爲兵鏡備考八卷則於十三篇中摘其要語爲綱而羅列史事以互證其說頗爲叢雜
</p>
<div class="section" id="title-46"><h2>
	武備志畧五卷<span class="jiazhu">内府藏本</span>
</h2></div>
<p class="em2">
	國朝傅禹撰禹字服水義烏人是編惟抄撮武經諸書及明茅元儀武備志别無特見
</p>
<div class="section" id="title-47"><h2>
	厯代車戰叙畧一卷<span class="jiazhu">兩江總督採進本</span>
</h2></div>
<p class="em2">
	國朝張泰交撰泰交字洎谷陽城人康熙壬戌進士官至浙江廵撫是書皆剽宋章俊卿山堂考索後集車戰篇之文而稍附益之别無考正如述列國車戰而齊侯伐衛之先驅申驅失載叙唐代而裴行儉之糧車李光弼之櫑車亦失載叙明代而給事中李侃所奏之驘車總兵官張泰所造之獨馬小車定襄伯郭登之倣古偏箱車皆不能徵引蓋不免於疎漏
</p>
<div class="section" id="title-48"><h2>
	練閱火器陣記一卷<span class="jiazhu">兩江總督採進本</span>
</h2></div>
<p class="em2">
	國朝薛熙撰熙字孝穆蘇州人是書記康熙三十五年江南提督張雲翼演教礟弩之事所言陣法頗詳然皆訓練常制也
</p>
<p class="em2">
	右兵家類四十七部三百八十八卷<span class="jiazhu">内二部無卷數</span>皆附存目
</p> 



</div></body></html>