<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百六十二·集部十五（别集類十五）</title></head><body><div id="text">

<p>
<strong>欽定四庫全書總目卷一百六十二</strong>
</p>
<div class="section" id="title-0"><h1>
	集部十五
</h1><hr/></div>
<div class="section" id="title-1"><h2>
	别集類十五
</h2></div>
<div class="section" id="title-2"><h2>
	性善堂稿十五卷<span class="jiazhu">永樂大典本</span>
</h2></div>
<p class="em2">
	宋度正撰正有周子年譜已著錄宋史正本傳載正有性善堂集而不著卷數趙希弁讀書附志始列其目凡十五卷曹彦約爲之序自明以來世久失傳今從永樂大典中採撮裒次以類排纂仍析爲十五卷以還其舊正游於朱子之門文章質實大都原本經濟不爲流連光景之語其條奏便民諸疏不下萬餘言指陳利弊明析剴切亦可謂留心世務不徒爲性命空談詩品雖不甚高而詞意暢達頗與朱子格律相近觀其書易學啓蒙後書晦庵所釋西銘後跋中請釋奠禮諸篇悉於師說篤信不疑宜其一步一趨矣魏了翁朱子語類序稱輔漢卿授以所集朱子語言文字度周卿從予乞本刋諸靑衣因屬其以學者之病著於篇端云云是正又嘗梓行語類且爲之序而集中無此文又史稱正官太常時適太廟災爲二說以獻其一用朱子之議其一則因宋朝廟制而叅以朱子之說本傳中具載其畧集中亦無此文蓋刪汰編纂之餘固不免有所缺佚也
</p>
<div class="section" id="title-3"><h2>
	漫塘文集三十六卷<span class="jiazhu">浙江鮑士恭家藏本</span>
</h2></div>
<p class="em2">
	宋劉宰撰宰字平國金壇人紹熙元年進士仕至浙東倉司幹官屬北伐釁起遂退居漫塘閱三十年屢薦不起以直顯謨閣主管玉局觀卒於家朝廷嘉其節賜諡文淸事蹟具宋史本傳宰著作甚富淳祐初王遂裒其遺藁十僅得四五爲編訂作序名曰前集理宗收入秘閣世遂無傳明正德問大學士靳貴從内閣抄岀因授王臬鋟梓釐爲三十六卷即此本也宰秉性恬淡平生無他嗜好惟書靡所不讀所爲文章淳古質直不事藻飾而自然暢達其漫塘一賦尤爲世所傳誦又頗事講學當爲眞州司法時方禁仕者讀周程氏書宰堅不肯署狀亦多從朱子門人游本傳稱所著别有語錄十卷今已久佚其議論遂不可復考然觀此一集其宗旨已大畧見矣語錄即不存可也
</p>
<div class="section" id="title-4"><h2>
	克齋集十七卷<span class="jiazhu">湖北巡撫採進本</span>
</h2></div>
<p class="em2">
	宋陳文蔚撰蔚字才卿上饒人嘗舉進士端平二年都省言其所作尚書類編有益治道詔補迪功郞今尚書類編巳佚其文集亦無傳本故書錄解題宋史藝文志俱未著錄明初其郡人張時雨及其裔孫良鑑始掇拾成編即此本也文蔚始因同里余大雅以師事朱子見於所撰余正叔墓碣集中與朱子往復書甚多皆以工夫精進相規切而祭朱先生文有云丁巳之冬戊午之春招之使來授業諸孫因獲終歲侍敎諄諄則又嘗館於朱子家當理宗之時朱子之學大行故所著之書得聞於朝廷朝廷亦遂命以官也然文蔚實亦篤信謹守傳其師說所記朱子之語皆戊申以後所聞見於池錄第四已編入朱子語類中此復具載於本集蓋一從其所言之人一從其所記之人義可互存不爲假借其詩雖頗拙俚不及朱子遠甚其文則皆明白淳實有朱子之遺講義九條剖析義利之辨亦爲諄切均不愧儒者之言與後來依門傍戶者固迥乎殊矣
</p>
<div class="section" id="title-5"><h2>
	芳蘭軒集一卷<span class="jiazhu">浙江鮑士恭家藏本</span>
</h2></div>
<p class="em2">
	宋徐照撰照字道暉一字靈暉永嘉人與徐璣翁卷趙師秀號曰永嘉四靈照即四靈之首也嘗自號曰山民故其集又曰山民集趙師秀淸苑齋集有哀山民詩可以爲證陳振孫書錄解題獨稱照自號天民未知何據當屬傳刻之訛也葉適作照墓誌稱其詩數百琢思尤奇皆橫絶歘起冰懸雪跨使讀者變踔憀慄肯首吟歎不能自巳然無異語皆人所知也人不能道耳所以推奬之者甚至而吳子良荆溪林下偶談則謂適雖不没其所長而亦終不滿之故其跋劉潛夫詩卷又有進乎古人而不巳何必四靈之語後人不知以爲水心崇晚唐者誤也蓋四靈之詩雖鏤心鉥腎刻意雕琢而取逕太狹終不免破碎尖酸之病照在諸家中尤爲淸瘦如其寄翁靈舒詩中樓高望見船句方回以爲眼前事道著便新又冬日書事詩中梅遲思閏月楓遠誤春花方回亦以爲思字誤字當是推敲不一乃得之是皆集中所稱佳句要其淸雋者在此其卑靡者亦即在此風會升降之際固有不能自知者矣照集原本三卷此本祇一卷不知何人所併又從瀛奎律髓得詩六首東甌詩集得詩二首東甌續集得詩一首併爲補遺附之於後焉
</p>
<div class="section" id="title-6"><h2>
	二薇亭集一卷<span class="jiazhu">浙江鮑士恭家藏本</span>
</h2></div>
<p class="em2">
	宋徐璣撰璣字文淵一字致中號靈淵趙師秀集作靈囦囦字即古淵字蓋偶以别體書之永嘉四靈之二也宋元詩會載璣官建安主簿龍游丞武當長泰令嘉定七年卒年五十九而陳振孫書錄解題則曰四人者惟師秀嘗登科改官意謂三人皆未嘗出仕曹學佺亦謂二徐皆隱居不仕今觀此卷中璣有監造御茶五言古詩蓋爲主簿時作其贈趙師秀詩有游宦歸來幾度春之句七言絶句又有移官南浦一首則陳振孫所言偶然失考學佺又誤因之也書錄解題載璣集一卷與此本相符其名二薇亭集則通考未載或亦偶遺也集後有補遺三首從瀛奎律髓東甌詩集東甌續集中抄出厲鶚宋詩紀事載璣又有泉山集今未之見或東甌詩集所載爲泉山集中詩歟
</p>
<div class="section" id="title-7"><h2>
	西巖集一卷<span class="jiazhu">浙江鮑士恭家藏本</span>
</h2></div>
<p class="em2">
	宋翁卷撰卷字續古一字靈舒永嘉四靈之三也嘗登淳祐癸卯鄉薦終於布衣葉適序其詩稱爲自吐性情靡所依傍劉克莊後村集亦有贈卷詩云非止擅唐風尤於選體工有時千載事祇在一聯中張端義貴耳集曰翁卷四靈也有曉對詩云梅花分地落井氣隔簾生瀑布詩云千年流不盡六月地長寒春日云一階春草碧幾片落花輕游寺云分石同僧坐看松見鶴來吾廬云移花連舊土買石帶新苔其所取者大抵尖新刻畫之詞蓋一時風氣所趨四靈如出一手也卷别有葦碧軒集今未見其本厲鶚宋詩紀事載卷詩四首皆註出葦碧軒集以校此集惟寄遠一首不載餘皆相同可知二集之詩實互相出入至張端義所舉五聯鶚但列之逸句中不能得其全篇是又在葦碧軒集之外殆當時所刋原非一本尚不止此二集歟
</p>
<div class="section" id="title-8"><h2>
	淸苑齋集一卷<span class="jiazhu">浙江鮑士恭家藏本</span>
</h2></div>
<p class="em2">
	宋趙師秀撰師秀字紫芝號靈秀永嘉人太祖八世孫紹熙元年進士浮沉州縣終於高安推官永嘉四靈之四也其詩亦學晚唐然大抵多得於武功一派專以鍊句爲工而句法又以鍊字爲要如詩人玉屑載師秀冷泉夜坐詩樓鐘晴更響池水夜知深一聯後改更字爲聽字改知字爲觀字病起詩朝客偶知承送藥野僧相保爲持經一聯後改承字爲親字爲字爲密字可以知其門徑矣又梅磵詩話杜小山問句法於師秀答曰但能飽喫梅花數斗胸次玲瓏自能作詩云云故其詩主於野逸淸瘦以矯江西之失而開寶遺風則不復沿溯也陳振孫書錄解題載師秀集二卷别本天樂堂集一卷今皆未見此本僅一卷而題曰淸苑齋集未審爲即天樂堂集之别名否趙與虤娛書堂詩話載送謝耘游淮詩二句又東甌續集載師秀詩五首瀛奎律髓載師秀詩四首今並附錄集末題曰拾遺似乎别有天樂堂集而詩人玉屑所論冷泉夜坐及病起二首稱曰天樂者今皆載此集中似乎又即天樂堂集今未能盡暏其全莫之詳也厲鶚宋詩紀事稱師秀有淸苑齋集有天樂堂集分爲二種而所錄皆此集之詩則鶚亦未見天樂堂集矣古書散佚闕所不知可矣
</p>
<div class="section" id="title-9"><h2>
	瓜廬詩一卷<span class="jiazhu">編修勵守謙家藏本</span>
</h2></div>
<p class="em2">
	宋薛師石撰師石字景石永嘉人隱居不仕築屋會昌湖西題曰瓜廬趙師秀詩野水多於地春山半是雲之句即爲瓜廬作也是集卷末有王綽所作墓誌述其始末甚詳卷首有趙汝回序稱其每與四靈聚吟獨主古淡融狹爲廣夷鏤爲素神悟意到自然淸空今觀其詩語多本色不似四靈以尖新字句爲工所謂夷鏤爲素者殆於近之至於邊幅太窄興象太近則與四靈同一門徑所謂融狹爲廣者殊未見其然蓋才地視四靈稍弱而耕釣優游以詩自適意思蕭散不似四靈之一字一句刻意苦吟故所就大同而小異也荆山劉植跋稱其多肥遯之詞斯言諒矣
</p>
<div class="section" id="title-10"><h2>
	洛水集三十卷<span class="jiazhu">江蘇巡撫採進本</span>
</h2></div>
<p class="em2">
	宋程珌撰珌字懷古休寧人以先世居洛州因自號洛水遺民紹熙四年進士理宗朝累官禮部尚書翰林學士知制詔厯端明殿學士致仕事迹具宋史本傳珌立朝以經濟自任詩詞皆不甚擅長俞文豹吹劔錄稱其省試紅藥當階翻詩黃麻方草罷紅藥正花翻一聯亦未爲佳句至於論備邊蠲稅諸疏則拳拳於國計民瘼詳明剴切利病井然蓋所長在此不在彼也其跋洪邁萬首絶句以爲不當進之於朝與張栻詆吕祖謙撰文鑑大意相類未免操之巳蹙至於跋張載西銘論其欲復井田爲不可則深明今古之宜破除門戶之見其識迥在講學諸儒上矣集本六十卷載於書錄解題此本乃崇禎乙巳其裔孫至遠所刻僅三十卷原序稱歲久散佚舊缺其半云
</p>
<div class="section" id="title-11"><h2>
	龍川文集三十卷<span class="jiazhu">浙江巡撫採進本</span>
</h2></div>
<p class="em2">
	宋陳亮撰亮有三國紀年已著錄高與朱子友善故搆陷唐仲友於朱子朱子不疑然才氣雄毅有志事功持論乃與朱子相左羅大經鶴林玉露記朱子告亮之言曰凡眞正大英雄須是戰戰兢兢從薄冰上履過去蓋戒其氣之銳也岳珂桯史又記吕祖謙殁亮爲文祭之有孝弟忠信常不足以趨天下之變而材術辨智常不足以定天下之經語朱子見之大不契遺書婺人詆爲怪論亮聞之亦不樂他日上孝宗書曰今世之儒士自謂得正心誠意之學者皆風痺不知痛癢之人也蓋以微諷晦翁晦翁亦不訝也云云足見其負氣傲睨雖以朱子之盛名天下莫不攀附亦未嘗委曲附和矣今觀集中所載大抵議論之文爲多其才辨縱橫不可控勒似天下無足當其意者使其得志未必不如趙括馬謖狂躁僨轅但就其文而論則所謂開拓萬古之心胸推倒一時之豪傑者殆非盡妄與朱子各行其志而始終愛重其人知當時必有取也宋名臣言行錄謂其在孝宗朝六達帝廷上書論大計今集中獨有上孝宗四書及中興論考宋史所載亦同又言行錄謂垂拱殿成進賦以頌德又進郊祀慶成賦今集中均不載葉適序謂亮集凡四十卷今是集僅存三十卷蓋流傳旣久已多佚缺非復當時之舊帙以世所行者祗有此本故仍其卷目著之於錄焉
</p>
<div class="section" id="title-12"><h2>
	龍洲集十四卷附錄二卷<span class="jiazhu">浙江鮑士恭家藏本</span>
</h2></div>
<p class="em2">
	宋劉過撰過字改之廬陵人當宋光宗寧宗時以詩遊謁江湖韓侂冑嘗欲官之使金國而輕率漏言卒以窮死蓋亦陳亮之流而弛跅更甚者也當其叩閽上書請光宗過宫頗得抗直聲然其時在廷諸臣已交章論奏非廊廟不言待於草野言之者何必屋上架屋爲此嘵嘵特巧於博名耳又屢陳恢復大計謂中原可不戰而取更不過附合時局大言以倖功名北伐之役後竟何如耶楊維禎弔其墓詩云讀君舊日伏闕疏唤起開禧無限愁文人標榜之詞非篤論也其詩文亦多粗豪亢厲不甚協於雅音特以跌宕縱横才氣坌溢要非齷齪者所及故今猶傳焉集凡十四卷後附宋以來諸人所題詩文二卷合十六卷岳珂桯史記過始末頗詳稱其開禧乙丑過京口相與摭奇弔古多見於詩其多景樓一篇廣漢章以初升爲之大書詞翰俱卓犖可喜屬爲刻樓上會兵起不果云云今集中詩以此篇爲冠蓋由於此然伏闕一疏今竟不載於集中其尚有佚篇歟至蔣子正山房隨筆載其辛棄疾席上賦羊腰腎羮絶句及爲張栻作張浚挽詩以集中不載爲遺珠之憾核以岳珂桯史蓋小說之附會非脫漏也<span class="jiazhu">語詳龍洲詞條下</span>
</p>
<div class="section" id="title-13"><h2>
	鶴山全集一百九卷<span class="jiazhu">浙江鮑士恭家藏本</span>
</h2></div>
<p class="em2">
	宋魏了翁撰了翁有周易要義已著錄南宋之衰學派變爲門戶詩派變爲江湖了翁容與其間獨以窮經學古自爲一家所著作詩文極富本各自爲集此本乃後人裒合諸本共次爲一編其三十五卷下題渠陽集三十七卷下題朝京集九十卷下題自庵類稿則猶仍其舊名刋削未盡者也史稱了翁年十五時爲韓愈論抑揚頓挫已有作者之風其天姿本自絶異故自中年以後覃思經術造詣益深所作醇正有法而紆徐宕折出乎自然絶不染挾卷遊士叫囂狂誕之風亦不染講學諸儒空疎拘腐之病在南宋中葉可謂翛然於流俗外矣其集原本一百卷見於焦竑經籍志前有淳熙已酉宛陵吳淵序凡詩十二卷牋表制誥奏議等十八卷書牘七卷記九卷序銘字說跋等十六卷啓三卷誌狀二十一卷祭文輓詩三卷策問一卷長短句三卷雜文四卷又制舉文三卷周禮折衷四卷拾遺一卷師友雅言二卷共成一百一十卷此十卷皆註有新增字蓋書坊刋板所續入然了翁尚有古今考一卷又不入此集蓋偶遺也元明間集板湮廢嘉靖辛亥四川兵備副使高翀等始重刻於卭州而校訂草率與目多不相應或書中有此文而目反佚之疑有所竄改已非其舊又目凡一百十卷而吳鳳後序稱一百七卷蓋重訂時失於檢勘又周禮折衷併爲三卷以師友雅言併爲一卷又缺拾遺一卷故實止此數然世間僅存此本流傳甚尠今重加校定仍其所闕析其所併定爲一百九卷而原目之參錯不合者則削而不錄焉
</p>
<div class="section" id="title-14"><h2>
	西山文集五十五卷<span class="jiazhu">福建巡撫採進本</span>
</h2></div>
<p class="em2">
	宋眞德秀撰德秀有四書集義已著錄考宋史本傳德秀有西山甲乙稿對越甲乙集經筵講義端平廟議翰林詞草四六獻忠集江東救荒錄淸源雜志星沙集志諸書此本爲明萬曆中福建巡撫金學曾所刋國朝浦城縣知縣王允元又補葺之所載詩賦而外惟對越甲乙稿經筵講義翰林詞草三種自分卷帙其餘序記等作但以類次不别分名目或即本傳所謂西山甲乙稿者未可知也他如端平廟議諸書俱不編入疑其闕佚尚多然馬端臨通考所載亦作五十六卷則此本所少僅一卷殆宋時刋本即未嘗以諸書編入耶德秀生朱子之鄉故力崇朱子之緒論其編文章正宗持論嚴刻於古人不貸尺寸而集中諸作吹噓釋老之熖者不一而足有不止韓愈羅池廟碑爲劉昫所譏與大顚諸書爲朱子所摭者白璧微瑕固不必持門戶之見曲爲隱諱然其他著作要不失爲儒者之言亦不必竟以一眚掩也
</p>
<div class="section" id="title-15"><h2>
	方泉集四卷<span class="jiazhu">編修汪如藻家藏本</span>
</h2></div>
<p class="em2">
	宋周文璞撰文璞字晉仙號方泉又號野齋又號山楹陽穀人諸書不詳其仕履蓋亦江湖派中人也是集凡賦一卷詩三卷張端義貴耳集極稱其灌口二郞歌聽歐陽琴行金銅塔歌以爲不減賀白<span class="jiazhu">案賀白謂李賀李白也語殊杜撰謹附訂於此</span>然文璞古體長篇微病頽唐不出當時門徑較諸東坡山谷巳相去不知幾許端義擬以靑蓮長吉未免不倫至於古體短章近體小詩如端義所稱題鍾山一絶晨起一絶固可肩隨於白石澗泉諸集之間宜其迭相唱和也端義所稱灌口二郞歌集無此題惟四卷之首有瞿塘神君歌觀其詞意殆即所謂灌口二郞歌者或文璞以名不雅馴後改此題歟
</p>
<div class="section" id="title-16"><h2>
	東山詩選二卷<span class="jiazhu">永樂大典本</span>
</h2></div>
<p class="em2">
	案東山詩選散見永樂大典中皆題葛元承撰而不著時代爵里今考集中早發詩云天台今日去步步紫雲鄉又新昌道中詩云明朝行幾里應近赤城西則當爲天台人矣謝鐸赤城續志載有葛紹體字元承家於黃巖嘗師事永嘉葉適得其指授趙希弁讀書附志亦載有葛紹體東山詩文選十卷則此集即紹體所撰舊本偶題其字耳惟讀書附志稱詩文選而永樂大典所載乃有詩無文或文不足錄爲編纂者所刪歟希弁又稱家大酉應繇爲之序葉夢鼎跋其後及行狀墓誌原附集中今並佚不存其事蹟則無可考見矣葉適水心集有贈紹體詩云數年之留能浩浩一日之別還草草念子身名兩未遂令我衰病無一好又云不愁好龍龍不下只愁愛玉酬石價殆亦潦倒場屋之士集中有與趙師秀翁卷酬贈之作故其詩頗近四靈蓋永嘉一派以四靈爲宗主當時風氣如是也厲鶚撰宋詩紀事不載紹體之名知集佚已久今據永樂大典所錄分體釐訂編爲二卷以存其槪紹體所著又有四書述見於朱彝尊經義考註曰已佚然有此一集已足以傳紹體矣
</p>
<div class="section" id="title-17"><h2>
	白石詩集一卷附詩說一卷<span class="jiazhu">編修汪如藻家藏本</span>
</h2></div>
<p class="em2">
	宋姜䕫撰䕫有絳帖平已著錄羅大經鶴林玉露稱䕫學詩於蕭𣂏而卷首有䕫自序二篇其一篇稱三薰三沐師黃太史氏居數年一語噤不敢吐始大悟學即病不若無所學者之爲得其一篇稱作詩求與古人合不如求與古人異求與古人異不如不求與古人合而不能不合不求與古人異而不能不異其學蓋以精思獨造爲宗故序中又述千巖誠齋石湖咸以爲與已合而已不欲與合其自命亦不凡矣今觀其詩運思精密而風格高秀誠有拔於宋人之外者傲視諸家有以也宋史藝文志載䕫白石叢稿十卷陳振孫書錄解題載白石道人集三卷今止一卷殆非完本考武陵舊事載䕫詩四首咸淳臨安志載䕫詩三首研北雜志亦載䕫詩一首皆此本所無知在所佚諸卷之内矣䕫又有詩說一卷僅二十七則不能自成卷帙舊附刻詞集之首然旣有詩集則附之詞集爲不倫今移附此集之末俾從其類觀其所論亦可以見䕫於斯事所得深也
</p>
<div class="section" id="title-18"><h2>
	野谷詩稿六卷<span class="jiazhu">雨淮馬裕家藏本</span>
</h2></div>
<p class="em2">
	宋趙汝鐩撰汝鐩字明翁袁州人其稱開封者汝鐩爲太宗八世孫追溯祖系不忘本源猶唐代諸李皆稱隴西成紀也登嘉泰二年進士授館職嘉定中分司鎭江管槯王士禎池北偶談載黃虞稷嘗鈔宋人小集二十八家士禎手鈔姜䕫周弼鄧林三家餘摘錄佳句者十九家以汝鐩爲首所錄凡五言二十聯七言一聯稱其五言律時有佳句七言俚俗歌行漫無音節頓挫而謂劉克莊序推其跌宕眞剸蛟縛虎手又許以建安黃初皆失之妄又評釋斯植采芝集曰此君及趙汝鐩五言皆多佳句而無遠神其論良允然自唐以來兼擅諸體者不過數家餘皆互有短長孟浩然韋應物以五言籠罩千古而七言則皆不工無論姚合以下至於晩唐五季以迨九僧四靈刻意苦吟不過求工於五字蓋江湖一派門徑如斯不能兼責以他體一花一石時饒佳致如汝鐩之流固亦談藝者所不廢也
</p>
<div class="section" id="title-19"><h2>
	平齋文集三十二卷<span class="jiazhu">編修汪如藻家藏本</span>
</h2></div>
<p class="em2">
	宋洪咨䕫撰咨䕫有春秋傳已著錄是集經筵進講及制誥之文居多詩歌雜著僅十之三其官御史時忠言讜論力陳時弊畧見於宋史本傳而集中不錄其奏疏或避人焚草之意歟考史稱咨䕫爲嘉定二年進士而厲鶚宋詩紀事據咸淳臨安志謂嘉定無二年榜因斷爲元年今考集中題陶崇詩卷云某與宗山同壬戌進士按嘉定以戊辰改元其二年爲己巳若壬戌則實嘉泰二年史特誤泰爲定鶚未詳考而以咨䕫爲嘉定元年進士非也又謝枋得叠山集末附錄贈行諸詩有洪平齋七律一首核其時代與咨䕫殊不相及宋詩紀事别出洪平齋一條不以入咨䕫條下是則考之爲審矣
</p>
<div class="section" id="title-20"><h2>
	蒙齋集十八卷<span class="jiazhu">永樂大典本</span>
</h2></div>
<p class="em2">
	宋袁甫撰甫字廣微鄞縣人禮部侍郞爕之子舉嘉泰七年進士第一厯官吏部侍郎兼國子祭酒權兵部尚書贈少傅諡正肅事蹟具宋史本傳焦竑國史經籍志載甫蒙齋集四十卷明以來傳本甚稀近時李鄴嗣等輯甬上耆舊詩蒐羅頗廣而亦未見甫集僅從他書摭拾編次則其佚固已久矣今取永樂大典所載者以類排比釐爲一十八卷甫承其家學具有淵源厯官所至汲汲以興利除害爲事凡有奏請鑿然可見諸施行其在徽州所上便民諸條迄今利賴不同紙上空談至於遇朝廷大事侃侃直陳尤爲切中窾要如史嵩之議約蒙古伐金甫力持不可且言嵩之輕脫難信幾罹危禍又力斥史彌遠之專政而勸理宗以獨攬乾綱更爲人所難言今諸疏雖不盡傳而所存劄子尚多要皆劘切權貴抗論不阿可稱忠鯁之士其他詩文類多明白曉暢切近事理亦不屑爲藻繢之詞獨其遺編湮没幾數百年今幸逢蒐羅放佚之時其祖文所著甕牗閒評其父爕所著家塾書鈔毛詩講義及絜齋集並於永樂大典中裒輯刋布且得邀宸章褒咏光耀藝林兹甫斯集又得排次成帙復顯於蠧蝕之餘旣仰見聖天子表章遺籍闡發幽光爲千古藝林之至幸併見袁氏父子祖孫積學三世凡所著作雖沉晦有年而卒之不能磨滅待昌運而重彰亦足勵窮經稽古之儒各勉爲其可傳也
</p>
<div class="section" id="title-21"><h2>
	康範詩集一卷附錄三卷<span class="jiazhu">江蘇巡撫採進本</span>
</h2></div>
<p class="em2">
	宋汪晫撰晫所編曾子已著錄是集題曰康範者眞德秀參知政事時屬績溪令李遇求晫言行之實將薦於朝會德秀卒未果後晫亦卒遇私諡之曰康範因以名集也末有晫三世孫夢斗跋語稱其詩詞共七十首其餘雜著亦嘗編輯得二十篇并靜觀常語三十餘卷亡於兵火惟詩詞草本僅存云云蓋掇拾於殘燬之餘已非其完帙故所存僅此集後又有康範續錄載夢斗進晫所編曾子子思子全書表及褒贈通直郞指揮二篇又有康範實錄載行狀鉻誄之類蓋仿李翺文集所作皇考實録之例<span class="jiazhu">案自六朝以後實錄巳爲國史之尊名臣庶不應僭擬已駁正於李翺集條下兹不具論</span>又有附錄外集載諸名賢與其先世酬唱題贈之作皆後人所續集也是集及夢斗北遊集舊本合題曰西園遺稿西園蓋其先世監簿琛别業蘇轍有題汪文通豁然亭詩即在其地今以二人相距三世本各爲一集故仍分著於錄而附存其改題之總名於此焉
</p>
<div class="section" id="title-22"><h2>
	淸獻集二十卷<span class="jiazhu">編修汪如藻家藏本</span>
</h2></div>
<p class="em2">
	宋杜範撰範字成巳黃巖人嘉定元年進士淳祐中官至右丞相淸獻其諡也事蹟具宋史本傳史載範所著古律詩五卷今此本四卷又雜文六卷今此本亦四卷又奏稿十卷今此本十卷又多書劄一卷又外制三卷進故事五卷經筵講義三卷今此本俱不載而有行狀本傳祠記等一卷列於卷首共爲二十卷蓋後人重輯之本非其舊矣範有公輔才正色立朝議論鯁切其爲御史時累劾李鳴復等行賄交結之罪鳴復卒以去位其守寧國還朝時又極陳内憂外患之交迫而勸理宗以屏聲色遠邪佞言多切摰及其爲相前後所上五事及十二事無不深中時弊雖在位未久而没不能大有所匡正然奏疏之見於集者大都悱惻懇到足以徵其忠愛之忱矣
</p>
<div class="section" id="title-23"><h2>
	鶴林集四十卷<span class="jiazhu">永樂大典本</span>
</h2></div>
<p class="em2">
	宋吳泳撰泳字叔永潼川人嘉定二年進士理宗朝厯官起居舍人兼直學士院權刑部尚書終寶章閣學士知泉州事蹟具宋史本傳史稱所著有鶴林集而不詳卷數藝文志亦不著錄惟永樂大典各韻中頗散見其詩文謹裒輯編次釐爲四十卷放佚之餘篇什尚夥亦可見其著作之富矣泳當南宋末造正權姦在位國勢日蹙之時獨能正色昌言力折史彌遠之鋒無所回屈可謂古之遺直至當時邊防廢弛泳於山川阸塞籌畫瞭如慷慨敷陳悉中其要本傳所載諸疏簡畧未詳今以本集考之如紹定二年上西陲八議五年疏四失三憂及保蜀三策端平二年言元兵先通川路後會江南不可不固上流三年乞預儲蜀帥又陳壞蜀四證及救蜀五策大抵於西川形勢言之最晰良由南宋以蜀爲後戶於形勢最爲衝要泳又蜀人深知地利故所言切中窾會非揣摩臆斷者比實可以補史所未備其他章疏表奏明辨駿發亦頗有眉山蘇氏之風在西蜀文士中繼魏了翁鶴山集後固無多讓也
</p>
<div class="section" id="title-24"><h2>
	東澗集十四卷<span class="jiazhu">永樂大典本</span>
</h2></div>
<p class="em2">
	宋許應龍撰應龍字恭甫閩縣人嘉定元年進士第調汀州敎授累遷國子司業祭酒權直舍人學士二院官至端明殿學士簽書樞密院事提舉洞霄宮事蹟具宋史本傳其集則不見於藝文志原書卷目巳不可考明錢溥編次秘閣書目亦不載其名則明初已散佚矣惟永樂大典頗散見其詩文抄撮排綴各體粗備而制誥一類尤繁蓋應龍在理宗時厯掌内外制嘗以日昃拜命夜半宣鎖不二鼓而草三麻人服其敏史稱鄭淸之喬行簡罷相制皆應龍所草帝極稱其善今二制並在集中典雅嚴重實能得代言之體其他亦多深厚簡切而於當時宰執將帥侍從諸臣姓名官爵遷轉拜罷紀傳所未詳者尤可藉以徵信於考史尤爲有裨又應龍於經濟幹畧深所究心其知潮州屬劇盜逼境隨機扞禦諸寇悉平治潮政績與李宗勉治台齊名及爲兵部尚書值喬行簡行秤提楮幣之法民間不便應龍奏罷之今其劄子亦具存集内大抵疏通暢達切中事情務爲有用之言非篆刻爲文者可比雖其格力稍弱然舂容和雅能不失先正典型在南宋館閣之中亦可稱一作手矣謹以類裒次釐爲十有四卷著之於錄俾不致冺没於後焉
</p>
<div class="section" id="title-25"><h2>
	方是閒居士小藁二卷<span class="jiazhu">兩淮鹽政採進本</span>
</h2></div>
<p class="em2">
	宋劉學箕撰學箕字習之崇安人劉韐之曾孫劉子翬之孫劉璋之子也閒居不仕自號種春子家饒池館有堂曰方是閒故又號方是閒居士是編上卷古今體詩一百七十一首下卷賦及雜文二十七首長短調三十八首前有嘉定間建陽劉淮東里趙蕃開封趙必愿三序末有學箕自記及其門人游彬等跋初已鋟板因兵亂散失元至正辛丑其裔孫名張者復重刻之此編蓋從刻本影抄者也劉淮序稱其筆力豪放詩摩香山之壘詞拍稼軒之肩今觀集中諸詞魄力雖少遜辛棄疾然如其和棄疾金縷詞韻述懷一首悲壯激烈忠孝之氣奕奕紙上不愧爲韐之子孫雖置之稼軒集中殆不能辨淮所論者不誣至其詩雖大體出白居易而氣味頗薄歌行則往往放筆縱橫時露奇崛或傷於稍快稍粗與居易又别一格淮以爲抗衡居易則似尚未能矣
</p>
<div class="section" id="title-26"><h2>
	翠微南征錄十一卷<span class="jiazhu">編修汪如藻家藏本</span>
</h2></div>
<p class="em2">
	宋華岳撰岳字子西貴池人爲武學生開禧元年上書請誅韓侂冑蘇師旦下大理寺鞫治編管建寧侂冑誅放還登嘉定武科第一爲殿前司官又謀去丞相史彌遠事覺下臨安獄杖死其集名南征者皆其竄建寧時所作翠微則其别號也此本卷首有新城王士禎題語曰宋華岳集十一卷名翠微南征錄第一卷開禧元年上皇帝書請誅韓侂冑蘇師旦語最抗直餘詩十卷率粗豪使氣上侂冑詩云十廟英靈儼如在漫於宗社作穿窬及誅侂冑函首請和又有詩云反漢須知爲晁錯成秦恐不在於期皆不肯附和浮議蓋陳東一流人如岳詩不以工拙論可也其持議頗允士禎又引吳興掌故云翠微集華廉字仲淸著不知何據案岳名著史冊此集亦著錄藝文志昭灼無疑華廉所著翠微集當别自一人一書與岳集不得相混士禎乃錄以存疑則失於裁斷矣
</p>
<div class="section" id="title-27"><h2>
	浣川集十卷<span class="jiazhu">永樂大典本</span>
</h2></div>
<p class="em2">
	宋戴栩撰栩字文子朱彝尊經義考引王纘說作字立子未知孰是也永嘉人登嘉定元年進士爲太學博士遷秘書郞出知臨江軍不赴後復起爲湖南安撫司參議官焦竑國史經籍志載所著浣川集十八卷案栩有絶句云近來萬境心如洗笑改斜川作浣川蓋其罷官後所自號因以名集也外間久無傳本今從永樂大典採掇編次釐爲十卷栩與徐照徐璣翁卷趙紫芝等同里故其詩派去四靈爲近然其命詞琢句多以鏤刻爲工與四靈之專主淸瘦者氣格稍殊蓋同源異流各得其性之所近至其文章法度則本爲葉適之弟子一一守其師傳故研鍊生新與水心集尤爲酷似中如論聖學論邊備諸劄子亦復敷陳剴切在永嘉末派可云尚有典型惟是史彌遠柄國之時栩獻詩諛頌不一而足而胡知柔以爭濟王事忤彌遠謫赴象臺栩又賦詩贈行深致惋惜前後若出兩轍昔韓愈上京兆尹李實書深相推挹及作順宗實錄乃具列其罪文人前後異論雖往往而然然不應一時之内翻覆至於如是豈非内託於權倖外又附於淸流歟其人殊不足道以詞采取之可矣經義考載栩所著有五經說註曰已佚今考其說惟謂周禮特周公大約之書當時未必盡行其立論頗爲有識至於謂詩壞於衛宏之序春秋誤於公羊之傳易由於三聖繫爻彖象之互入書失於孔壁序傳簡編之相亂大抵南宋諸人輕詆漢儒之餘唾雖不存可也
</p>
<div class="section" id="title-28"><h2>
	漁墅類稿八卷<span class="jiazhu">永樂大典本</span>
</h2></div>
<p class="em2">
	宋陳元晉撰元晉宋史無傳惟江西通志載其字明父崇仁人登嘉定四年進士初授雩都尉遷知福州融州累官邕管安撫使嘗建漁墅書院因以名集然考趙汸東山存稿有虞集行狀稱集之祖解組過臨川寓公陳元晉之夫人爲其女弟因迎以歸則元晉亦蜀人僑居崇仁通志尚考之未詳也焦竑經籍志載有元晉漁墅類稿十卷諸家悉不著錄今檢永樂大典中尚存雜文八十餘首各體詩一百一十餘首謹以類編輯釐爲八卷江西志稱元晉嗜學好義爲德於鄉人者甚多厯官所至俱著政績今觀集中如乞差甲首科劄子則極論當時賦役之弊上曾知院事則力陳上流防江之策且謂天下非事功難立之爲憂而人心不睦之可畏又謂邊遽戒警則號召郡國不敎之卒坐糜粟於長江以南謂之警報及日遠則散遺解弛又復置之度外自開國以來同一痼病其於南宋廢弛聚訟之象指陳痛切可謂深中膏肓又上魏了翁啓有云善類之勢不振付之乍佞乍賢正論之脉僅存聽其自鳴自息以奔趨爲捷徑以軟熟爲圓機習成脂韋病入骨髓皆憤世嫉俗之言則知其生平必伉直不諧於時者讀其遺文猶可以見其人也
</p>
<div class="section" id="title-29"><h2>
	安晚堂詩集七卷<span class="jiazhu">編修汪如藻家藏本</span>
</h2></div>
宋鄭淸之撰淸之初名爕字文叔後改今名字德源安晚其别號也鄞縣人嘉定四年進士寶慶初以定策功累官太傅左丞相卒諡忠定事蹟具宋史本傳所撰安晚集本六十卷宋時刋於臨安此本所存僅第六卷至第十二卷但有詩而無文較原目僅十之一考王士禎蠶尾集有安晚集跋亦稱僅古今體詩第六卷至第十二卷則康熙中巳無完本矣士禎但謂其詩多禪語而不言其工拙今觀所作大都直抒性情於白居易爲近其咏梅咏雪七言歌行二十首亦頗有可觀且淸之爲相擢用正人時有小元祐之號在南宋中葉猶屬良臣不但其詩爲足重固不容以殘缺廢也厲鶚宋詩紀事從臨安四明兩志採得淨明院及題雪竇妙高峯詩二首爲此本所未載零篇斷簡幸留百一今亦併附入焉
<div class="section" id="title-30"><h2>
	滄洲塵缶編十四卷<span class="jiazhu">永樂大典本</span>
</h2></div>
<p class="em2">
	宋程公許撰公許字季與一字希頴敘州宣化人舉嘉定四年進士厯官權刑部尚書寶章閣學士知隆興府事蹟具宋史本傳公許冲澹自守而在朝讜直敢言不避權倖屢爲羣小齮齕不安其位而去當代推其風節初不以文采見長然所作才氣磅礴風發泉湧往往下筆不能自休本傳稱所著有塵缶文集内外制奏議奉常擬諡掖垣繳奏金華講義進故事行世今皆散佚不傳惟永樂大典載有公許詩文題曰滄洲塵缶編又有公許自序一篇末署淳祐改元辛丑蓋公許爲秘書少監時所自編也案公許當日所論列如應詔言事乞留杜範乞還言官言蜀事四條請蠲和糴乞罷龔基先論徐元杰事諸疏宋史皆撮其大綱著於本傳其全文必更剴切詳明而詳檢永樂大典均未之載殆以外制奏議諸編當時皆別本單行今惟文集僅存故其他遂不復見至古今體詩據自序本以一官爲一集而其目爲永樂大典所割裂原第已無可考雜文亦僅有序記策問等寥寥數篇尤非完帙今姑就所存者裒輯掇拾分類編次釐爲十四卷大抵直抒胸臆暢所欲言雖不以煅鍊爲工而詞旨昌明議論切實終爲有道之言其格在彫章繪句上也
</p> 



</div></body></html>