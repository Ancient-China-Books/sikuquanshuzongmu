<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百三十九·子部四十九（類書類存目三）</title></head><body><div id="text">

<p>
<strong>欽定四庫全書總目卷一百三十九</strong>
</p>
<div class="section" id="title-0"><h1>
	子部四十九
</h1><hr/></div>
<div class="section" id="title-1"><h2>
	類書類存目三
</h2></div>
<div class="section" id="title-2"><h2>
	類姓登科考六卷<span class="jiazhu">浙江廵撫採進本</span>
</h2></div>
<p class="em2">
	不著撰人名氏亦無序跋其書取明一代登進士者以姓類從而各註鄉貫科分甲第於名下其仕宦顯逹者並註其官階爵諡或一家世膺是選者則註曰某爲某子某爲某孫某爲某之兄弟紀載頗爲詳賅所註下逮崇禎之末則國朝人編也考唐書藝文志有崔氏顯慶科記五卷姚康科第錄十六卷李奕登科錄二卷晁公武讀書志載樂史采唐武德迄天祐進士及諸科登名者爲登科記三十卷陳振孫書錄解題又載洪适唐登科記十五卷是書詳列科名蓋猶古例又唐林罕元和姓纂以四聲分編宋謝維新合璧事類所列諸姓故實則以鄉塾所誦之百家姓趙錢孫李諸字爲網此本蓋用維新之例其百家姓所不載者則附錄第六卷末焉
</p>
<div class="section" id="title-3"><h2>
	典制紀畧<span class="jiazhu">無卷數　浙江廵撫採進本</span>
</h2></div>
<p class="em2">
	國朝孫承澤撰承澤有尚書集解已著錄承澤熟於典故是編廣徵博引頗資考核但中雖分官制河道漕運鹽茶錢鈔禮樂諸門而河道前後複見禮教之後又襍入學田刻書數條貢舉之中又襍入趙撝謙精於六書一叚田賦之後復載錢法二則三司使一條又不附於官職之内顛倒龎雜毫無次第蓋偶得一二事則隨筆書之故中多空行且間有添補之處亦有删汰之處實未定之書後人錄其殘稿耳
</p>
<div class="section" id="title-4"><h2>
	經世篇十二卷<span class="jiazhu">編修汪如藻家藏本</span>
</h2></div>
<p class="em2">
	舊本題崑山顧炎武撰其書門類悉依塲屋策目每目一篇附以諸家襍說頗爲弇陋蓋應科舉者抄撮類書爲之而坊賈託名於炎武也
</p>
<div class="section" id="title-5"><h2>
	考古類編十二卷<span class="jiazhu">通行本</span>
</h2></div>
<p class="em2">
	國朝柴紹炳撰紹炳有古韻通已著錄是書分三十三門凡有闗於典章制度者皆摘其指要貫串成篇自序謂取便童蒙比於小學紺珠之類蓋爲舉業後塲設也原名通考纂要雍正甲辰華亭姚培謙爲之評註改題今名
</p>
<div class="section" id="title-6"><h2>
	希姓補五卷<span class="jiazhu">内府藏本</span>
</h2></div>
<p class="em2">
	國朝單隆周撰隆周字昌其蕭山人初明楊慎撰希姓二卷隆周以其尚有缺誤撰此補之亦仍以四聲編次每韻先列原編次列補人補姓以及訂誤自唐以後譜學失傳訛異日增紀載難徧隆周是書亦但就所見錄之未能無所舛漏也
</p>
<div class="section" id="title-7"><h2>
	廣羣輔錄六卷<span class="jiazhu">浙江鮑士恭家藏本</span>
</h2></div>
<p class="em2">
	國朝徐汾撰汾字武令錢塘人是書補陶潛聖賢羣輔錄之闕自西晉以前陶氏所遺者補之自東晉以迄明代則續之案羣輔錄託名陶潛實爲僞本原書旣不足據續編亦病繁蕪至所載明代七才子十才子之類皆末流標榜之目尤爲冗濫王晫今世說載汾喜著書苦無由得錢易楮翰常於破几上起草束麻濡煤作字其編摩可謂苦心書則未爲善本也
</p>
<div class="section" id="title-8"><h2>
	氏族箋釋八卷<span class="jiazhu">浙江廵撫採進本</span>
</h2></div>
<p class="em2">
	國朝熊峻運撰峻運字在湄新建人其書取百家姓氏以文義别爲纂次凡四百六十八姓每姓各綴以四六儷語畧注事狀以備應酬尋檢之用於氏族源流未嘗有所考証
</p>
<div class="section" id="title-9"><h2>
	歷朝人物氏族會編十卷<span class="jiazhu">江西廵撫採進本</span>
</h2></div>
<p class="em2">
	舊本題曰禾川南里松山逸叟頴侯氏撰不著名姓檢卷首名字二印一曰尹敏一曰頴侯知此書即尹敏作書中多載明末殉節諸臣知爲國初人其始末則未之詳也其書以重編百家姓孔師東魯孟席齊梁諸句爲綱而雜引厯代人物列其下然舛謬百出如孔氏條云出宋郯子之後師氏條云師曠晉樂師孟氏條云孟蔑字獻子如斯之類觸目皆是殊不足據爲典要也
</p>
<div class="section" id="title-10"><h2>
	二酉彚删二十四卷<span class="jiazhu">山東廵撫採進本</span>
</h2></div>
<p class="em2">
	國朝王訓撰訓字敷彝安邱人順治丁亥進士是書分十六門一百七十子目大槩爲科舉答策而設有採自本書者亦有轉相稗販迷其出典者如敬廪篇中闗龍逢冕危石履春冰語本出自苻子乃漏去闗字但稱龍逢曰似一人姓龍名逢而所註書名乃作諌桀二字又似龍逢所著之書名曰諫桀也知其抄撮類書非根柢之學矣
</p>
<div class="section" id="title-11"><h2>
	古今疏十五卷<span class="jiazhu">内府藏本</span>
</h2></div>
<p class="em2">
	國朝朱虚撰虚字邵齋號可菴又號介庵曹州人順治丁亥進士官至紹興府知府其書倣廣雅釋名之例自天地日月至蟲魚草木各自爲篇加以解釋但徵引浩繁不詳所出使舊文新義無自而分縱有依託末由考證是則抄撮著書之通病也
</p>
<div class="section" id="title-12"><h2>
	三才藻異三十三卷<span class="jiazhu">江蘇廵撫採進本</span>
</h2></div>
<p class="em2">
	國朝屠粹忠撰粹忠號芝巖定海人順治戊戌進士官至兵部尚書是編取故實可偹題咏者分類標題其目盈萬各括以四言二韻蓋類書之支流而蒙求之變體也然襞績成文繁蕪無當自序謂厯二十四載而成亦勞而無補矣
</p>
<div class="section" id="title-13"><h2>
	三才彚編四卷<span class="jiazhu">江蘇廵撫採進本</span>
</h2></div>
<p class="em2">
	國朝龔在升撰在升字聞園嘉善人順治己亥進士官蘇州府推官是書分類編纂爲科舉對策之用間附議論如郊社主合祀樂律用李文利之說皆非確論也
</p>
<div class="section" id="title-14"><h2>
	千家姓文一卷<span class="jiazhu">兩江總督採進本</span>
</h2></div>
<p class="em2">
	國朝崔冕撰冕字貢收巢縣人是編以村塾所傳百家姓語無文義因就史傳詳加繙閲得複姓三十四單姓九百七十二計千餘六音聯屬其文較原書爲雅馴然不及王應麟姓氏急就篇典核有據也前有康熙癸卯冕自序又有如臯冒國柱序其註即國柱所作皆但云某代有某人而不著所出亦無徵不信矣
</p>
<div class="section" id="title-15"><h2>
	教養全書四十一卷<span class="jiazhu">浙江汪啟淑家藏本</span>
</h2></div>
<p class="em2">
	國朝應撝謙撰撝謙有周易集解已著錄是書分選舉學校治官田賦水利國計漕運治河師役鹽法十考節引史文而取前人評論各叅其下體例畧倣文獻通考於明代事實所載尤詳撝謙間附斷語議論亦多醇正然以視馬端臨之精博則猶未能遽相方駕矣其中不載律算者以徐光啟巳有成書不載輿地者以顧炎武顧祖禹二人方事纂輯故也
</p>
<div class="section" id="title-16"><h2>
	姓氏譜六卷<span class="jiazhu">浙江廵撫採進本</span>
</h2></div>
<p class="em2">
	國朝李繩遠撰繩遠字斯年嘉興人其書雜抄萬姓統譜而成舛漏頗甚疑其錄以備用本非欲著書也
</p>
<div class="section" id="title-17"><h2>
	李氏類纂五十卷<span class="jiazhu">浙江廵撫採進本</span>
</h2></div>
<p class="em2">
	國朝李繩遠撰是編蓋偶抄諸家類書以備自用故職官首宗人府用今制也而云國朝置大宗正院改宗人府宗人令一人乃前朝故事而以爲國朝此沿襲抄錄而事同未去葛龔者矣
</p>
<div class="section" id="title-18"><h2>
	韻粹一百七卷<span class="jiazhu">兩淮鹽政採進本</span>
</h2></div>
<p class="em2">
	舊本題國朝朱彝尊撰彝尊有經義考已著錄是書采古人新頴之語分韻編次韻爲一卷所摭不爲不富然惟摭詞賦而不及經史其詞賦引據他書者亦即以詞賦爲出典其病與蘇頌文選雙字類要畧同彝尊學有本原著述最富不應爲此餖飣之學其生平文字内未嘗言及此書書中時有闕行闕字亦似未完之本疑爲摭拾私記以備詞賦之用後人重其淹博轉相傳寫遂漸至於流布耳
</p>
<div class="section" id="title-19"><h2>
	宫閨小名錄四卷後錄一卷<span class="jiazhu">浙江廵撫採進本</span>
</h2></div>
<p class="em2">
	國朝尤侗撰侗有明史藝文志已著錄是編補陸龜蒙洪适王銍温豫張邦幾諸錄之遺上起於漢下迄於明凡女子以名傳者皆分類編載一曰后妃附以公主外戚二曰列女附以妓妾之有節行者三曰妾婢附以雜類四曰妓女五曰外傳附以寇盜六曰仙鬼附以劍俠每類又有補遺其補錄未盡者閩縣余懷又續爲後錄一卷侗併跋而刻之其舊錄所巳有者亦列其名而不著事迹注曰巳見其蒐採頗勤然侗本摛華掞藻以詞賦爲工懷亦選伎徵歌以風流自命考證之學皆非所長如明代宫人瓊蓮媚蘭之類皆收而王滿堂楊英之類名在國史乃遺之據杜甫詩收其婢阿稽而劉整之婢綠草載於文選乃遺之據魏文帝詩收劉勲妻王宋據元稹詩收其女小迎而焦仲卿妻蘭芝葛沙門妻郭小玉左思女紈素蕙芳並見玉臺新咏乃遺之至李波小妹歌之雍容東飛伯勞歌之莫愁喬知之詩之窈娘李白詩之女平陽伎金陵子李商隱詩之柳枝杜牧詩之定子白居易詩之都子元稹詩之念奴秦觀詩之邊朝華晏殊詩之劉蘇哥歐陽修詩之嬌兒以及裴度之黄娥司空圖之鸞臺失之眉睫之前者尤不可勝舉他如唐李冶乃女道士元薛蘭英蕙英乃富民之女有聯芳集而列之妓女之中石崇妾綠珠見於本傳竇滔妾趙陽臺見於璇璣圖序而乃不入之婢妾則門目顛倒紫雲一人旣入仙鬼又入補遺隔六頁而兩見趙娟一人旣附王韞秀又别爲一條越一卷而重出則排纂多疎以錦瑟爲令狐楚之靑衣猶據劉攽詩話至於叚文昌家之膳祖猶夜來之稱針神鮑生之四絃猶蘇軾之胡琴婢皆以藝稱非其名字一槩列入乖謬殊深甚至同時婦女連篇累牘益無體例矣
</p>
<div class="section" id="title-20"><h2>
	同姓名錄八卷<span class="jiazhu">浙江鮑士恭家藏本</span>
</h2></div>
<p class="em2">
	國朝王廷燦撰廷燦錢塘人康熙辛酉舉人官崇期縣知縣是書蓋因梁元帝及明太常寺卿余寅兩同姓名錄而廣之寅書止於金元廷燦則兼及明代然如寜都魏禧至康熙己未尚薦舉博學鴻詞而取與崇禎末年之魏沖相配題曰兩魏叔子則取州縣戶籍而閲之同姓名者萬人可得何止此八卷乎又卷三全抄梁元帝書卷五亦全抄余寅書又何貴乎屋下屋也
</p>
<div class="section" id="title-21"><h2>
	古事苑十二卷<span class="jiazhu">内府藏水</span>
</h2></div>
<p class="em2">
	國朝鄧志謨撰志謨字景南饒安人是書成於康熙丙寅捃摭古事裁爲儷偶凡六十篇其注釋則各附篇末大致欲仿吳淑事類賦而不能諧以聲韻貫以脉絡遂各爲無首無尾不相聯貫之四六云
</p>
<div class="section" id="title-22"><h2>
	行年錄<span class="jiazhu">無卷數　禮部尚書曹秀先家藏本</span>
</h2></div>
<p class="em2">
	國朝魏方泰撰方泰字日乾號魯峯江西廣昌人康熙癸未進士官至禮部右侍郎翰林院學士是書取古人事跡有年可紀者各以其年編之毎一歲爲一篇其但有幾十歲字而不得其畸零之數者則各立幾十餘一篇其並無幾十字可考者則分立初生童㓜少壯老年四篇而冠以各朝厯及制令附以生辰同生攣生遺腹前後身四篇原本不分卷數亦無目錄次第頗爲顛倒如凡例稱冠以各朝厯而此本以前後身爲冠知非方泰之舊矣所列儒異兼陳不免稍失於襍又隨所見聞即據其書載人不復究其本源亦稍失之疎畧
</p>
<div class="section" id="title-23"><h2>
	石樓臆編五卷<span class="jiazhu">浙江廵撫採進本</span>
</h2></div>
<p class="em2">
	國朝周綸撰綸字鷹垂松江華亭人康熙中官國子監學正是書分吏戶禮兵刑工六門中立五十九目自漢唐迄於本朝凡闗六曹政事者俱類紀之於國朝以來章疏案牘亦頗有所徵引大旨以爲塲屋對策之用然書生局於里閈凡官府故事未能明習掛漏殊多不足盡資考核也
</p>
<div class="section" id="title-24"><h2>
	五經類編二十八卷<span class="jiazhu">通行本</span>
</h2></div>
<p class="em2">
	國朝周世樟編世樟字章成太倉人是編摘取五經之語分爲十門毎門又分子目皆以備時文之用末附諸經略說經義辨訛辨疑各數條亦皆無闗考證
</p>
<div class="section" id="title-25"><h2>
	同人傳四卷<span class="jiazhu">兩淮鹽政採進本</span>
</h2></div>
<p class="em2">
	國朝陳祥裔撰祥裔有蜀都碎事已著錄是書自秦漢以迄元明凡同姓名者採集成册末附父子同名字者數人采摭頗詳去取亦頗矜慎如太平廣記中再生之王翰與唐詩人王翰相同通幽記神婚之李伯禽與李白子伯禽相類事旣不經人無可考今槩不錄知非漫無别擇愛奇嗜瑣者也惟皆不著所出是其一短耳
</p>
<div class="section" id="title-26"><h2>
	古事比五十三卷<span class="jiazhu">浙江廵撫採進本</span>
</h2></div>
<p class="em2">
	國朝方中德撰中德字田伯桐城人其書以古事之相類者排比成編然徵引雖博挂漏實多如父子一門中分世業世經術爲二以世業屬之隨會士匄王羲之獻之世經術屬之韋賢劉向父子古今豈僅此一二家耶蓋四部之書浩如烟海軼聞瑣記僕數難窮欲以數十卷書一一比類而合之不免自爲其難宜其顧此失彼耳
</p>
<div class="section" id="title-27"><h2>
	政典彚編八卷<span class="jiazhu">江蘇廵撫採進本</span>
</h2></div>
<p class="em2">
	國朝王芝藻撰芝藻有大易疏義已著錄是書以天下之事統於六曹自周官始後世或因或革總不出其範圍因分曹排纂古事刪纂提要隨事附以論斷其所取材大抵通典通考二書爲多而元明之事則多採自王圻續通考及邱濬大學衍義補云
</p>
<div class="section" id="title-28"><h2>
	典引輯要十八卷<span class="jiazhu">浙江廵撫採進本</span>
</h2></div>
<p class="em2">
	國朝丁昌遂撰昌遂字秀崖懷寜人是書成於康熙庚寅襍採舊文各櫽括大畧而分類編之其凡例謂制藝一道因發自性靈間亦取証於古典是編所輯足供舉業家之考証其宗旨如是書可知矣
</p>
<div class="section" id="title-29"><h2>
	廣事類賦四十卷<span class="jiazhu">内府藏本</span>
</h2></div>
<p class="em2">
	國朝華希閔撰希閔字豫原無錫人康熙庚子舉人希閔因校刻吳淑事類賦病其未備乃廣爲此編附刻其後凡二十七門一百九十一子目亦如淑例自註然終不逮淑書也
</p>
<div class="section" id="title-30"><h2>
	根黄集十卷<span class="jiazhu">福建廵撫採進本</span>
</h2></div>
<p class="em2">
	國朝楊文源撰文源長泰人是書以三禮之文割裂排纂分律吕封建井田學校祭祀爲五門毎門之中又各爲子目其曰根黄者取黄鍾爲萬事根本意也卷前則敬錄聖祖御製黄鍾爲萬事根本說一篇與朱子請修三禮劄子一首以誌編輯所自其訓釋辨論一以欽定義疏爲折衷間亦附以巳見其凡例云仿朱子儀禮經傳通解然書中所錄多與四子書典故相發明仍不過舉業津梁而已故今列之類書類焉
</p>
<div class="section" id="title-31"><h2>
	三體摭韻十二卷<span class="jiazhu">浙江朱彝尊家曝書亭藏本</span>
</h2></div>
<p class="em2">
	國朝朱昆田撰昆田字西畯秀水人彝尊子也承其家學亦以博涉爲功是編仿陰氏韻府之例採前人新艷字句排纂成編所錄至元而止惟取騷賦詩三體故以爲名捃拾頗爲繁富然詞人琢語莩甲新意者十之一鎔鑄舊文者十之九未可一字一句據爲根柢即以一東韻而論阿童爲王濬小字見三國志注乃云出蘇軾詩鶴氃氋而不舞乃羊祜事見世說新語乃云本陸龜蒙詩此猶云惟引詞賦不及子史也至於椒風殿名見兩都賦乃引崔國輔詩唐弓字見庾信三月三日華林園馬射賦序乃引賀知章詩比紅兒自有羅虬本詩乃引陸游詩是即詞賦之中巳舍前取後他如巳引古詩之魚戲蓮葉東又引岑德詩之蓮東自可戲别出蓮東一條巳引衛象詩之鵲血琱弓濕未乾又引梅堯臣詩之休調鵲血弓别出鵲血弓一條更繁複少緒至梁簡文帝詩之劍飾丹陽銅字本從金乃訛收於桐字下則校讐亦未精矣蓋草創未定之本後人以其名父之子遂錄傳之不知反爲昆田累也
</p>
<div class="section" id="title-32"><h2>
	文獻通考節貫十卷<span class="jiazhu">江蘇周厚堉家藏本</span>
</h2></div>
<p class="em2">
	國朝周宗濓撰宗濂有耻亭遺書已著錄是書取馬端臨文獻通考王圻續通考首尾編次仍加二十四門之舊惟帝系象緯物異四裔節義方外六門以難於節錄置之其因文附見者如戶口考之奴婢占役學校考之祠祭褒贈諸條亦多刋削蓋意主便於記誦爲塲屋對策之用固不能以著書體例繩之耳
</p>
<div class="section" id="title-33"><h2>
	考古畧八卷<span class="jiazhu">湖南廵撫採進本</span>
</h2></div>
<p class="em2">
	國朝王文淸撰文淸有周禮會要已著錄文淸初著有考古源流四百七十五卷乃彚采三通玉海册府元龜通鑑綱目大事紀學海津逮性理諸書而成未及刋布此本乃先摘其淺近切要者輯以成編故名曰畧
</p>
<div class="section" id="title-34"><h2>
	考古原始六卷<span class="jiazhu">湖南廵撫採進本</span>
</h2></div>
<p class="em2">
	國朝王文淸編初明嘉靖中桐城趙釴撰古今原始十四卷以厯代帝王編年紀載各著其事所自始文淸以趙書原本自天皇氏至陰康氏荒渺無稽爲之刋削依聖經斷自伏羲並補正訛缺訖明神宗而止考世本多載事始其書久佚馮贄事始亦無傳本文淸此書餖飣牽合亦與趙氏書相等又不著出典益不足徵至卷末補遺各條尤如兎園冊子文淸嘗纂考古畧一書其凡例中自叙生平所著述不及是書殆坊賈所托名也
</p>
<div class="section" id="title-35"><h2>
	春秋經傳類聯<span class="jiazhu">無卷數　浙江廵撫採進本</span>
</h2></div>
<p class="em2">
	國朝王繩曾撰繩曾字武沂無錫人雍正庚戌進士官揚州府教授是書取春秋經傳之詞稍加點竄鎔鑄集爲對偶凡三十四類自序有曰宋徐晉卿春秋類對賦拘於聲韻選詞難工事弗類從猶如野戰乃猶列入經解得與諸家炳如列星並垂不朽茲編分類彚集聯爲駢體以便記誦寜律不諧不使句弱寜句不工毋使語俗開府之長庶幾有取乎其自命甚高所稱開府之長殆以倪璠註庾信集稱其善用左傳歟然晉卿何足道而殫竭心力爭此不足重輕之短長是亦可已不已矣
</p>
<div class="section" id="title-36"><h2>
	杜韓集韻三卷<span class="jiazhu">編修汪如藻家藏本</span>
</h2></div>
<p class="em2">
	國朝汪文柏撰文柏字秀靑號柯庭嘉興人官兵馬司指揮其書取杜韓二家詩句按今韻摘出編於字下以爲吟咏者取資每卷各分上中下凡杜韓所未押者則存其韻於部尾所摘之句不著原題蓋宋人十二先生詩宗之類也
</p>
<div class="section" id="title-37"><h2>
	古今記林二十九卷<span class="jiazhu">安徽廵撫採進本</span>
</h2></div>
<p class="em2">
	國朝汪士漢撰士漢有秘書二十一種已著錄是書分二十七類自正史以迄百家隨筆摘錄自謂義例有二一紀淑慝以示勸戒一蒐瑰琦以資見聞然大約從類書中抄撮而成
</p>
<div class="section" id="title-38"><h2>
	古學捷錄十卷<span class="jiazhu">安徽廵撫採進本</span>
</h2></div>
<p class="em2">
	國朝陳應麐撰應麐原名應明字縉英莆田人其書爲科舉答策而作凡十篇每篇各有子目所采皆明人類書殊多舛誤
</p>
<div class="section" id="title-39"><h2>
	讀古紀源九卷<span class="jiazhu">山東廵撫採進本</span>
</h2></div>
<p class="em2">
	國朝何懋永撰懋永字念修山陰人其書分爲二編一曰二才緯畧一曰六官綜制共分爲九考皆抄撮類書非根柢之學
</p>
<div class="section" id="title-40"><h2>
	經濟宏詞十二卷<span class="jiazhu">浙江廵撫採進本</span>
</h2></div>
<p class="em2">
	是書前有凡例題汪學信四如父編次卷首又題新安太易父汪以時選輯無序無跋未審果出誰手凡分十二門皆明人之文可以爲塲屋答策之用者其凡例亦自稱取便制舉業云
</p>
<div class="section" id="title-41"><h2>
	唐句分韻初集四卷二集四卷續集二卷四集五卷<span class="jiazhu">兩淮鹽政採進本</span>
</h2></div>
<p class="em2">
	國朝馬瀚撰瀚字炎洲順天人其書以唐人詩句分一百七韻編次以爲集句之用初集二集兼取五言七言續集四集則惟取七言
</p>
<div class="section" id="title-42"><h2>
	政譜十二卷<span class="jiazhu">浙江廵撫採進本</span>
</h2></div>
<p class="em2">
	國朝朱栗夷撰栗夷字心菴山陰人是編摘錄杜佑通典馬端臨文獻通考及邱濬大學衍義補諸書以類排纂分十二門雖以政譜爲名實則策畧而已篇首總名題曰象山巖新書蓋其雜著中之一種也
</p>
<div class="section" id="title-43"><h2>
	是菴日記十四卷<span class="jiazhu">兩江總督採進本</span>
</h2></div>
<p class="em2">
	國朝楊擁編擁字蔚芝號是菴爵里無考卷首所列引用書目有李漁閒情偶寄則近時人耳卷中採輯諸書分類排纂凡爲十四門各註所引之書名亦間附以己意其凡例自云會心即錄叙次不倫挂漏孔多體殊握要蓋亦隨意撮抄之書也
</p>
<div class="section" id="title-44"><h2>
	類書纂要三十三卷<span class="jiazhu">内府藏本</span>
</h2></div>
<p class="em2">
	國朝周魯撰魯字南林無鍚人是編於類書之内稗販而成訛舛相仍皆不著其出典流俗沿用頗悞後來
</p>
<div class="section" id="title-45"><h2>
	駢語類鑑四卷<span class="jiazhu">編修周厚轅家藏本</span>
</h2></div>
<p class="em2">
	國朝周池撰池有唐鑑偶評已著錄是書兼仿李瀚蒙求吳淑事類賦之體以故事可資法戒者編爲儷偶不立門目惟以韻部分篇末一卷爲閨鑑十二篇㓜鑑十篇則婦人及童子事也中有一篇僅一二韻者意亦編纂未竟之稿歟
</p>
<p class="em2">
	右類書類二百十七部二萬七千五百卷<span class="jiazhu">内七部無卷數</span>皆附存目
</p> 



</div></body></html>