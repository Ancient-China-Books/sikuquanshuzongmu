<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百九十二·集部四十五（總集類存目二）</title></head><body><div id="text">

<p>
<strong>欽定四庫全書總目卷一百九十二</strong>
</p>
<div class="section" id="title-0"><h1>
	集部四十五
</h1><hr/></div>
<div class="section" id="title-1"><h2>
	總集類存目二
</h2></div>
<div class="section" id="title-2"><h2>
	浙元三會錄<span class="jiazhu">無卷數　浙江巡撫採進本</span>
</h2></div>
<p class="em2">
	明楊守阯編守阯有碧川文選已著録是書乃以浙江解元同仕於朝者邀爲文會其六元文會始於成化六年范理商輅姚䕫楊守陳盧楷及守阯也至成化十五年復爲七元會則胡謐沈繼先楊文卿黃珣謝遷及守陳守阯也成化二十二年再爲後七元會則李旻王華胡謐沈繼先謝遷及守陳守阯也守阯兄弟後先三會皆與焉故守阯錄贈答倡和詩文彚爲此編
</p>
<div class="section" id="title-3"><h2>
	二戴小簡二卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著編輯者名氏所載一曰贅言錄明戴豪撰一曰筠溪集戴顒撰豪字師文台州太平人成化戊戌進士官至廣東布政司叅政顒字師觀豪之弟正德辛未進士官至兵科給事中萬姓統譜載豪所著有贅言錄若干卷太平志載顒有倦歌集又有筠溪雜稿此本以兩人書簡各一卷合爲一編蓋摘錄於全集之中故仍以原集標目非其完本也
</p>
<div class="section" id="title-4"><h2>
	宸章集錄一卷<span class="jiazhu">左都御史張若塗家藏本</span>
</h2></div>
<p class="em2">
	明費宏編宏有文集已著錄此書乃嘉靖五年六月十三日世宗御平臺召宏及大學士楊一淸石珤賈詠入見各賜御製詩宏得七言古詩一章一淸珤詠各得五言古詩一章宏等疏謝並依原韻和進帝復賜以批答宏因集爲一帙梓而傳之明史宏本傳稱帝常御平臺特賜御製七言詩一章命輯倡和詩集署其銜曰内閣掌參機務輔導首臣其見尊禮前此未有張璁桂萼滋害宏寵萼言詩文小技不足勞聖心且使宏得憑寵靈凌壓朝士帝置不省云云然則此書乃承世宗之命所編也
</p>
<div class="section" id="title-5"><h2>
	振鷺集一卷<span class="jiazhu">衍聖公孔眧煥家藏本</span>
</h2></div>
<p class="em2">
	明陳鎬編鎬有闕里志已著錄弘治十六年孔子六十二代孫襲封衍聖公孔聞韶入覲京師事畢將還朝臣咸賦詩贈行館閣自大學士劉健以下三十五人爲一軸吳寛爲之序卿寺自馬文升以下三十六人爲一軸謝鐸爲之序聞韶爲李東陽壻故朝士出東陽之門者又別爲一軸凡二十一人靳貴爲之序鎬時爲山東提學副使乃合而梓之以聖系出自殷後故以振鷺爲名然衍聖公非三恪之列數典頗爲不切也
</p>
<div class="section" id="title-6"><h2>
	聯句私抄四卷<span class="jiazhu">兩江總督採進本</span>
</h2></div>
<p class="em2">
	明毛紀編紀有密勿稿已著錄是集前有引一篇稱昔在翰林與僚友及諸司善鳴者會晤遊賞多形之聯句得二卷後爲部佐與同年數公相處因事感懷復得一卷其末卷則在内閣與諸老同作者總七言律二百二十五首排律二首五言古詩一首歸田後葺錄爲一帙並題姓名履貫於卷首自華亭顧淸以下共三十有二人
</p>
<div class="section" id="title-7"><h2>
	古黃遺蹟集一卷<span class="jiazhu">兩淮鹽政採進本</span>
</h2></div>
<p class="em2">
	明盧濬編濬天台人成化丁未進士弘治中官黃州府知府是編輯黃州古蹟題詠大旨以詩賦爲主而以唐許遠祠祭文三篇錯雜諸詩之内又宣聖遺像碑記亦附卷末頗無體例至王禹侢黃州竹樓記在耳目之前轉遺不採亦莫喻其故也
</p>
<div class="section" id="title-8"><h2>
	文翰類選大成一百六十三卷<span class="jiazhu">兩淮馬裕家藏本</span>
</h2></div>
<p class="em2">
	明李伯璵馮原同編伯璵上海人官淮王府長史原慈谿人官淮王府紀善是書即奉淮王之命作也前有淮王序自稱西江頤仙按明史仁宗子淮靖王瞻墺以永樂二十二年封宣德四年就藩饒州瞻墺子康王祁銓以正統十一年嗣封此書作於成化弘治間則所稱頤仙者即祁銓也其書總錄前代及明人詩分體編次每體之中各以時代爲次採綴頗詳然愛博而無所持擇往往乖誤如以梁劉琨爲晉劉琨以班媫妤詩爲漢宫怨以阮籍咏懷爲咏歌以宋楊傑爲不知爵里皆疎舛之甚者至於李白詩中收入李赤詩又以吳隱之爲唐人與李義山同編尤爲顚舛
</p>
<div class="section" id="title-9"><h2>
	古括遺芳四卷<span class="jiazhu">浙江巡撫採進本</span>
</h2></div>
<p class="em2">
	舊本題南山鄭宣撰不著時代亦無序跋考書中所錄止於明天順中則明人也其書裒輯處州之文凡三十三家分序文奏疏策論辨說四門採摭甚畧似乎鈔撮志乘爲之未博考於諸集其考證亦多弇陋如著漢雋者本林鉞見書錄解題而以靑田志不載鉞有著述疑之至以鮑彪戰國策序誤疑爲劉向之文則更異矣
</p>
<div class="section" id="title-10"><h2>
	羣公小簡六卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著編輯者名氏前有成化乙未徐傳序稱蘇文忠方秋崖趙淸曠盧柳南孫仲益五先生之所著而第六卷乃爲歐陽修作其第一卷題五先生手簡自第二卷以下又題曰六先生手簡後有成化二十年周信跋稱出醉翁帖一帙贈徐徐亦以此書報贈又稱捐俸命工仍舊本重刋則末一卷爲信所增入其改題六先生亦信所爲也蓋明代朝覲述職之官例以一書一帕贈京中親故其書皆潦草刋板茍應故事謂之書帕本即此之類其標題顚舛固不足深詰矣
</p>
<div class="section" id="title-11"><h2>
	太白樓集十卷<span class="jiazhu">浙江范懋柱家天一閣藏本</span>
</h2></div>
<p class="em2">
	明蔡鍊編鍊字懋成餘姚人弘治庚戌進士官工部主事此編乃其管理山東河道時以濟寧州城東南有太白樓爲李白遺蹟因錄諸題詠碑刻之文合爲一集而二賢祠碑亦附入焉二賢祠者州人所建以祀白及賀知章者也
</p>
<div class="section" id="title-12"><h2>
	東甌詩集七卷補遺一卷續集八卷<span class="jiazhu">江蘇周厚堉家藏本</span>
</h2></div>
<p class="em2">
	明趙諫編諫字士忠温州人初成化中樂淸蔡璞嘗輯温州一郡之詩自王十朋以下爲七卷又補遺一卷諫以其去取爲未善乃因蔡本而增損之温州知府趙淮序而刋之又爲續集八卷或補人或補詩以拾蔡本之遺諫自序之並刻於弘治庚戌其體例頗雜不出地志之積習如張子容本襄陽人爲樂成尉故其詩多永嘉所作子容及孟浩然集中諸詩班班可考續集乃以爲永嘉人然則謝靈運集不當全入此選歟
</p>
<div class="section" id="title-13"><h2>
	金華正學編十二卷<span class="jiazhu">兩江總督採進本</span>
</h2></div>
<p class="em2">
	明趙鶴編唐邦佐重輯鶴字叔鳴江都人弘治丙辰進士官至山東提學副使邦佐字維良蘭谿人隆慶戊辰進士官至光州知州初嘉靖間鶴官金華知府以宋吕祖謙何基王柏元金履祥許謙皆金華名儒因錄五家之文涉於講學者數篇及其本傳行狀墓誌等各爲二卷萬曆庚寅邦佐復取鶴原書爲之刪訂而益以明章懋以祖謙朱子之友基等皆傳朱子之派故命曰正學
</p>
<div class="section" id="title-14"><h2>
	金華文統十三卷<span class="jiazhu">副都御史黃登賢家藏本</span>
</h2></div>
<p class="em2">
	明趙鶴編是書於正學編外兼錄金華耆舊之文宋宗澤梅執禮潘良貴鄭剛中賈廷佐范浚陳亮吕祖儉徐僑何恪時少章喬行簡等十二人元柳貫張樞吳師道黃溍吳萊等六人明宋濂王褘蘇伯衡胡翰戴良吳沉王紳章懋等八人而宋濂所錄獨多蓋視諸人較吕祖謙等爲稍亞故所錄亦稍寛然前列吕祖謙修文鑑法朱子取文字法及王柏吳師道論文之語則大旨仍以講學爲宗故劉孝綽駱賓王舒元輿之文皆所不取然唐仲友亦不登一字則門戶之見殊未能化矣
</p>
<div class="section" id="title-15"><h2>
	來蘇吳氏原泉詩集八卷<span class="jiazhu">内府藏本</span>
</h2></div>
<p class="em2">
	明吳宗周編宗周字子旦號石岡宣城人弘治丙辰進士官至臨江府知府是編輯其先世以來之詩始宋迄明據宗周自序稱以先人之作爲内集外人所贈爲外集附以拙作此本自五卷至七卷皆宗周詩宗周詩後益以按察司副使大本貢士棻府庠士木又有宗周拾遺而無所謂外集者蓋其後人所損益已非復宗周之舊矣
</p>
<div class="section" id="title-16"><h2>
	唐文鑑二十一卷<span class="jiazhu">安徽巡撫採進本</span>
</h2></div>
<p class="em2">
	明賀泰編泰字志同吳縣人弘治己未進士官至監察御史巡按福建是編雜採唐文所見殊爲隘陋前有林瀚序稱兩漢有文鑑宋亦有文鑑惟唐一代闕焉如曰一朝必當有一文鑑文何以必當名鑑也如曰唐文無總集是併姚鉉書未見矣蓋明代書帕之本其紕繆往往如此
</p>
<div class="section" id="title-17"><h2>
	洞庭君山集三卷<span class="jiazhu">兩淮馬裕家藏本</span>
</h2></div>
<p class="em2">
	明胥文相編文相巴陵人弘治乙丑進士官至柳州府知府是編纂輯屈原而後歷代題詠湖山及岳陽樓者共爲一編自載所作二詩淺陋殊甚蓋特好事者流也
</p>
<div class="section" id="title-18"><h2>
	廣文選六十卷<span class="jiazhu">副都御史黃登賢家藏本</span>
</h2></div>
<p class="em2">
	舊本題明劉節編節有春秋列傳已著錄是書以補文選之遺前有王廷相吕柟二序皆稱八十二卷而此本實六十卷卷末有晉江陳蕙跋稱節舊本所錄凡千七百九十六篇其中訛字逸簡雜出又文義之甚悖而俚者間在焉迺以祖鹺之暇與楊郡守王子松敎授林璧訓導曾辰李世用共校讐增損之刻置淮揚書院刪去二百七十四篇增入三十篇云云則此本爲蕙等重編非節之舊矣蕭統妙解文理擷歷代之菁華以成一集雖以杜甫文章凌跋百代猶有熟精文選理之句其推重詎出漫然此可知當時去取別裁具有深意徐陵與統同時所撰玉臺新咏頗採文選所遺劉克莊已有皆統棄餘之誚則操筆繼作何可易言節不度德量力乃有是集蕙等又謬種流傳如塗塗附田萟蘅留靑日札嘗摘其張協諸人詩與文選複收及阮嗣宗碑諸篇誤改姓名之類不一而足今更校之如其凡例以焦仲卿妻詩爲俚俗斥而不錄又亢倉子本唐王士元所撰實非古書而題曰周亢倉楚特稱其君道政道等四篇爲高古所見已爲甚淺其編次亦仿文選分類而顚舛百岀如文選陸機文賦無類可歸故別立論文一門此書乃以荀卿禮智二賦及揚雄太元賦當之其爲學步寧止夀陵餘子耶曹植蟬賦傅咸螢賦入之鳥獸而傅亮金燈草賦不入草木謝朓遊後園賦不入遊覽陸雲南征賦不入紀行陶潛桃花源詩入咏史史記禮書班固律曆志入雜文皆不可理解又胡姬年十五一篇本梁劉琨作郭茂倩樂府詩集可考而沿文翰類選之誤以爲晉劉琨莊忌本漢人而誤以爲梁人栢梁詩本聯句而注曰六首徐樂上書本無標題而名曰論土崩瓦解書左傳吕相絶秦本爲口語而名曰絶秦書史記自序中下大夫壺遂云云本文中之一段而刪除前後名曰答壺問隔數卷後又出太史公自序一篇文心雕龍序志篇本其第五十篇而改名曰文心雕龍序至於諸葛亮黃陵廟記之類以贋文竄入更無論矣
</p>
<div class="section" id="title-19"><h2>
	文苑春秋四卷<span class="jiazhu">山東巡撫採進本</span>
</h2></div>
<p class="em2">
	明崔銑編銑有讀易餘言已著錄是集所錄起漢高帝入關告諭迄明太祖諭中原檄凡一百篇各仿毛詩小序之體篇首綴以數言而別無詮釋大旨謂非關世敎人心者不錄故名曰春秋亦文章正宗之屋下屋也
</p>
<div class="section" id="title-20"><h2>
	二陸集三卷<span class="jiazhu">兩江總督採進本</span>
</h2></div>
<p class="em2">
	長白山人集二卷明陸之箕撰南門續集一卷其弟之裘撰之箕字肖孫一字汝瞻別號復泉太倉人弘治中貢生之裘字象孫官景寧縣敎諭其合二集而刻之則太倉知州莆田蕭奇勳也
</p>
<div class="section" id="title-21"><h2>
	殘本成仁遺稿五卷<span class="jiazhu">安徽巡撫採進本</span>
</h2></div>
<p class="em2">
	明舒芬編芬有周易箋已著錄是書前有正德丙辰芬自序云行箧中有文山指南集二冊集杜句一冊長嘯集一冊又有叠山詩文集二冊因訂其訛脫並取宋史本傳與祠記銘狀祭文挽詞之類各附於後總題曰成仁遺稿付書林余氏刻之今是編五卷一二卷爲指南集三卷爲集杜詩四卷爲長嘯集五卷爲天祥附錄而枋得詩文附錄皆無之目錄又標作成仁遺稿前蓋坊賈刻印時妄加分析以此爲前集而以枋得詩文爲後集耳
</p>
<p class="margin2">
	案此編雖僅存文天祥之著作然芬之原本實兼文謝二家特藏弆者佚其半耳故仍列之總集類中
</p>
<div class="section" id="title-22"><h2>
	蓉溪書屋集四卷續集五卷<span class="jiazhu">浙江巡撫採進本</span>
</h2></div>
<p class="em2">
	正集明方豪編續集高第編豪有斷碑集已著錄第緜州人正德甲戌進士初緜州左都御史金爵居州城東三里所居有水迤邐而南入於涪江水上多植芙蓉因以名溪頗擅林壑之勝爵以按察使罷歸時嘗構屋數楹徜徉其間名之曰蓉溪書屋後復起掌憲思之不置於是禮部尚書劉春喬宇等皆有賦詠以紀其勝士大夫聞而和者甚多正德十四年因屬豪裒集成書凡作者七十八人至嘉靖二年繼和者益衆復屬第編爲續集凡作者七十一人爵字舜舉成化已丑進士官至刑部尚書其父良貴以進士累官左參政子臯以進士爲翰林皥亦以進士爲主事三世通顯交遊甚盛故一時題贈至盈八九卷云
</p>
<div class="section" id="title-23"><h2>
	金石古文十四卷<span class="jiazhu">兩淮鹽政採進本</span>
</h2></div>
<p class="em2">
	明楊愼撰愼有檀弓叢訓已著錄是編所采皆金石之文上起古初下迄於漢然眞僞錯雜殊多疎漏如陽虛石室倉頡文岣嶁禹碑廬山禹刻比干銅盤銘皆顯然僞撰人所共知而列以冠首豈足傳信石鼓文韓愈已云缺畫鄭薛諸家所載無不訛缺愼乃臆爲補足詭稱得之李東陽不知東陽懷麓堂集固明云未見完本也又如沙邱石槨銘文見左傳秦刻嶧山諸石史記具載非至愼之時尚有金石可據一槪泛登不挂一漏萬乎至孔彪魯峻等碑但記姓名無關文字漢碑如此之類恐亦不勝其載也
</p>
<div class="section" id="title-24"><h2>
	古雋八卷<span class="jiazhu">浙江巡撫採進本</span>
</h2></div>
<p class="em2">
	明楊愼編雜採周秦漢諸子之文惟末數篇爲孔融阮瑀應瑒諸人雜文每篇各立標目不甚分類亦不甚敘時代蓋隨手鈔記之本後人取而刻之耳前有王象乾楊太史別集序稱愼遺書自詩文以外約七十餘種懼有湮没檄取其家得餘冬序錄古今謠諺詞品謝華啓秀韻寶古雋各種合爲一集付之梓云云則此其所刻之一種而冠以七種之序也
</p>
<div class="section" id="title-25"><h2>
	風雅逸篇十卷<span class="jiazhu">浙江吳玉墀家藏本</span>
</h2></div>
<p class="em2">
	明楊愼編是編採錄古來有韻之文上起古初下迄戰國末又附載有篇目而無其辭者自葛天氏八闋訖於師延流徵滌角馮惟訥風雅廣逸即據此書爲藍本而紕漏之處亦即沿此書之訛末一卷所載逸詩諸名尤多牽合旣有詩紀此無庸複錄矣
</p>
<div class="section" id="title-26"><h2>
	翰苑瓊琚八卷<span class="jiazhu">内府藏本</span>
</h2></div>
<p class="em2">
	舊本題明楊愼編其書餖飣補綴類鄉塾兔園冊子中間割裂尚書尤爲庸妄疑非愼之所爲
</p>
<div class="section" id="title-27"><h2>
	三蘇文範十八卷<span class="jiazhu">内府藏本</span>
</h2></div>
<p class="em2">
	舊本題明楊愼編然所取皆近於科舉之文亦不類愼之所爲殆與翰苑瓊琚均出依託也
</p>
<div class="section" id="title-28"><h2>
	李太白詩選五卷杜少陵詩選六卷<span class="jiazhu">内府藏本</span>
</h2></div>
<p class="em2">
	不著編輯者名氏李白詩選之首有楊愼序辨白里貫出處甚詳末云吾友禺山張子愈光嘗謂余曰李杜齊名杜公全集外節鈔選本凡數十家而李何獨無之乃取公集中膾炙人口者一百六十餘首刻之明詩亭屬愼題詞其端愈光爲永昌舉人張舍之字則是編含所選也然烏程閔氏所刋朱墨板其卷端評語引及鍾惺梅鼎祚皆明末人含及愼在嘉靖中何自見之則已非含之原本矣杜甫詩凡二百四十餘首前後無序跋多載劉辰翁評及愼評其去取殊無別裁蓋閔氏以意鈔錄取配李詩並行耳明末刋板眞僞錯雜皆類此不足異也
</p>
<div class="section" id="title-29"><h2>
	婺賢文軌四卷拾遺一卷<span class="jiazhu">江蘇巡撫採進本</span>
</h2></div>
<p class="em2">
	明戚雄編雄字世英金華人正德辛未進士官至監察御史是編以金華文統去取未當乃取其鄉先輩潘良貴范浚吕祖謙陳亮唐仲友夏明誠何恪時少章何基王柏柳貫金履祥許謙吳師道胡助黃溍吳萊宋濂王褘胡翰戴良馮宿陳樵二十三人之文薈而錄之大旨謂宗澤梅詢皆以忠義功業顯不必取其尋常酬應之作又謂唐仲友雖與朱子爲難而善不可没持論皆頗切當然所載文章惟吕祖謙佚老堂記爲本集所無其他亦不出習見之作也
</p>
<div class="section" id="title-30"><h2>
	南華合璧集五卷<span class="jiazhu">内府藏本</span>
</h2></div>
<p class="em2">
	明黃魯曾編魯曾字得之吳縣人正德丙子舉人五岳山人省曾之弟也是編選王寵之詩而附以己作合爲一集寵所著雅宜集深爲顧璘等所推朱彝尊靜志居詩話則謂寵亦中材譽過其實魯曾詩更不逮寵殆欲借寵以行故有是刻自序謂執是編請正於友生適諷蒙莊之詞遂命曰南華合璧集其立名尤無所取義矣
</p>
<div class="section" id="title-31"><h2>
	六藝流別二十卷<span class="jiazhu">兩淮馬裕家藏本</span>
</h2></div>
<p class="em2">
	明黃佐撰佐有樂典已著錄是書大旨以六藝之源皆出於經因採摭漢魏以下詩文悉以六經統之凡詩之流五其別二十有一書之流八其別四十有九禮之流二其別十有六樂之流二其別十有二易之流十二而無所謂別分類編敘去取甚嚴其自序言欲補摯虞文章流別而作然文本於經之論千古不易特爲明理致用而言至劉勰作文心雕龍始以各體分配諸經指爲源流所自其說已涉於臆創佐更推而衍之剖析名目殊無所據固難免於附會牽合也
</p>
<div class="section" id="title-32"><h2>
	南滁會景編十二卷<span class="jiazhu">内府藏本</span>
</h2></div>
<p class="em2">
	明趙廷瑞編林烴又增以十景圖自宋至明篇什畧備廷瑞開州人正德辛巳進士官至兵部尚書烴有覆瓿草已著錄其作是書時皆爲南太僕寺卿明南太僕寺署建於滁州故也
</p>
<div class="section" id="title-33"><h2>
	九代樂章二十三卷<span class="jiazhu">浙江鄭大節家藏本</span>
</h2></div>
<p class="em2">
	明劉濂撰濂著有易象解已著錄是書取自漢迄唐九代之詩分門編次大畧以詩樂之義後人不能辨故所選以音聲爲主分風雅頌爲三每代又別里巷儒林爲兩類自謂三百篇後不可無此選其言極爲妄誕夫古樂府之存於今者後人亦第能習其句讀而不可播之管絃濂乃指爲某代某音某代某調穿鑿配合已屬强爲解事至如東方誡子仲長述志之類本非入樂之詩而亦爲之辨別宫商尤不知其何據又每代下各爲總論一篇而北齊伶人曹孫達等封王及無愁伴侣曲諸事乃以屬之陳後主殊爲不考特故爲高論而已
</p>
<div class="section" id="title-34"><h2>
	石洞遺芳二卷<span class="jiazhu">浙江吳玉墀家藏本</span>
</h2></div>
<p class="em2">
	明郭鈇編鈇金華人始末未詳石洞山在東陽邑治之南宋淳熙中邑人郭欽止築書院於洞旁延師以訓子弟一時名儒如吕祖謙魏了翁葉適輩皆主講其中其山水名勝陸游陳傅良等亦多題咏鈇爲欽止之裔孫正德中取當時諸人碑刻題咏及誌銘狀序哀輓諸作彚成此編欽止字德諠其學出於張九成而朱子爲作墓銘稱其子弟服師儒之訓鄉閭識遜弟之方霍然其變豪傑之窟煥乎其闢禮義之場不以淵源之異爲嫌則亦有深取其人者集中詩文凡爲郭氏作者皆在不盡關乎欽止然郭氏以儒顯則欽止其宗也
</p>
<div class="section" id="title-35"><h2>
	滕王閣集十卷<span class="jiazhu">内府藏本</span>
</h2></div>
<p class="em2">
	明董遵編遵始末未詳是編成於正德中輯滕王閣由唐至明之詩文是閣自王勃韓愈以後爲世所豔稱故題詠特多蕪雜亦甚
</p>
<div class="section" id="title-36"><h2>
	弘正詩抄十卷<span class="jiazhu">江蘇周厚堉家藏本</span>
</h2></div>
<p class="em2">
	不著編輯者名氏惟卷首曹忭序謂二山楊君工於詩所選弘治正德間詩抄正如淘沙見金非具大金剛目力者不能云云不知楊二山者何名所錄凡李夢陽何景明康海薛蕙徐禎卿鄭繼之王廷相邊貢孫一元殷雲霄十人之詩前無目錄亦不知其完否考黃虞稷千頃堂書目有明十二家詩類抄十二卷又有盛明十二家詩選無卷數皆弘正間詩然所列十二家之名均與此互有出入非一書也
</p>
<div class="section" id="title-37"><h2>
	吳興絶倡集四卷續集二卷<span class="jiazhu">浙江巡撫採進本</span>
</h2></div>
<p class="em2">
	明邱吉編吉字大祐湖州人是編成於正德末皆錄其鄉元明兩代之詩亦間及流寓其人非吳興而詩爲吳興作者亦附著焉所錄多涉俗豔不盡諸家之長且以絶倡爲名而吉所自作亦復載入亦未免嫌於自炫又閻若璩潛邱劄記載吉是編選其父詩而直書其父之名深以爲譏吉蓋未見中州集中有元好問之舊例耳
</p>
<div class="section" id="title-38"><h2>
	皇華集二卷續集一卷<span class="jiazhu">安徽巡撫採進本</span>
</h2></div>
<p class="em2">
	明翰林院修撰唐臯兵科給事中史道於正德十六年以頒世宗即位詔奉使朝鮮與其藩臣日有唱和國王李懌特命書局編爲此集皇華集卷首有嘉靖元年議政府左議政南衮序載二使初至國境及歸朝與議政府右議政李荇等唱和之作皇華續集卷首有嘉靖元年李荇序專載唐臯留別國王二律及議政府領議政金詮以下和韻之作考臯等奉使不見於明史本紀及朝鮮列傳惟世宗實錄載其事於八月乙巳此書南衮序謂以十二月乙酉抵王京則距奉命幾五月也又南衮皇華集序謂初入境至出疆僅浹三旬紀行之作登高之賦凡若干篇今考集中初入境之作有唐臯登迎薰樓詩標云長至後十日考實錄是年十一月十四日長至則是作在二十四其出疆之作有唐臯至頞山寄懷藩京諸君子詩標云臘月辛丑考實錄是年十二月己卯朔則辛丑乃是月二十三日與序所云唱和將浹三旬適相符合云
</p>
<div class="section" id="title-39"><h2>
	皇華集十三卷<span class="jiazhu">内府藏本</span>
</h2></div>
<p class="em2">
	明朝鮮國所刋使臣唱酬之作所錄惟天順元年二年三年四年八年成化十二年弘治元年五年正德十六年嘉靖十六年之詩考明代遣使往朝鮮者不僅此十年似有闕佚然世所傳本並同或使臣不盡能詩其成集者止此耶
</p>
<div class="section" id="title-40"><h2>
	輔臣贊和詩集一卷<span class="jiazhu">左都御史張若淮家藏本</span>
</h2></div>
<p class="em2">
	案此集乃嘉靖六年除夕世宗作五言律詩一首以示閣臣於是大學士楊一淸謝遷張璁翟鑾等並和韻錄進帝彚書成帙御製序冠其端且命一淸爲之後序世宗序題七年正月四日一淸後序則正月六日所上也
</p>
<div class="section" id="title-41"><h2>
	翊學詩一卷<span class="jiazhu">左都御史張若溎家藏本</span>
</h2></div>
<p class="em2">
	案此集乃嘉靖七年五月經筵官進講大學衍義世宗因製五言古詩一章并序以賜閣臣大學士楊一淸賈詠翟鑾等奉表謝並和以進旣而謝遷張璁相繼入閣亦令和進命集爲一冊以翊學爲名明史藝文志著錄作一卷與此本同
</p>
<div class="section" id="title-42"><h2>
	詩學正宗十六卷<span class="jiazhu">内府藏本</span>
</h2></div>
<p class="em2">
	明浦南金編南金有修詞指南已著錄是集選歷代之詩起唐虞古辭至唐人近體自四言至七言絶句分體有九每體中又分正始正音正變附錄四門其分繫殊多未當如孔子去魯等歌雖不免或有依託然如以爲僞則當刪汰如以爲眞則固聖人之作也降而列之正變於義未協至旣分古樂府一體而安世房中歌則列之四言古詩長歌行怨歌行苦寒行箜篌引之類則列之五言古詩體例亦殊叢脞又三謝之作雖多偶句究與唐律不同而竟入之排律中尤踵楊愼律祖之說而失之者矣
</p>
<div class="section" id="title-43"><h2>
	明文範六十六卷<span class="jiazhu">通行本</span>
</h2></div>
<p class="em2">
	明張時徹編時徹有善行錄已著錄是集成於隆慶已巳錄明洪武至嘉靖之文凡四百四十二家初名文苑病其太繁乃復加芟削以成此本自序稱銓綜者積禩其始也十而取六七焉其繼也十而取四五焉又其繼也十而取二三焉迄今存者裁十之一二焉故自序又曰苑者無所不蓄範者如以範範金也然於正嘉之文尚病其少所別裁
</p>
<div class="section" id="title-44"><h2>
	四明風雅四卷<span class="jiazhu">浙江范懋柱家天一閣藏本</span>
</h2></div>
<p class="em2">
	明宋宏之編戴鯨增刪張時徹又增刪之宏之仕履未詳鯨字時霖號南蒼鄞縣人嘉靖癸未進士官至福建布政司參議所錄明代寧波之詩自洪武迄嘉靖凡六十五人
</p>
<div class="section" id="title-45"><h2>
	樂府原十五卷<span class="jiazhu">内府藏本</span>
</h2></div>
<p class="em2">
	明徐獻忠撰獻忠有吳興掌故集已著錄是書取漢魏六朝樂府古題各爲考證並錄原文而釋其義然所見殊淺而又索解太鑿如杜氏通典謂房中樂爲楚聲獻忠則謂屈宋騷辭每言著一兮字乃楚人怨歎之本聲而以安世房中歌爲非其倫亦未免拘泥鮮通矣
</p>
<div class="section" id="title-46"><h2>
	金石文七卷<span class="jiazhu">兩淮鹽政採進本</span>
</h2></div>
<p class="em2">
	明徐獻忠撰是編輯錄三代以來金石之文商一卷周一卷秦一卷漢五卷然未能博徵金石皆採掇於博古圖考古圖集古錄金石錄鍾鼎欵識隸釋隸續諸書音訓不免異同傳寫亦多舛誤間有附論亦皆以意推求別無考証至第四卷内所載之韈銘非金非石而一槪編列尤龎雜之甚矣
</p>
<div class="section" id="title-47"><h2>
	六朝聲偶七卷<span class="jiazhu">浙江范懋柱家天一閣藏本</span>
</h2></div>
<p class="em2">
	明徐獻忠編是書因楊愼五言律祖而廣之取南北朝人五言詩以明唐律所自出然以齊梁陳北齊周隋謂之六朝未免自我作古况永明體載在齊書王融傳聲病宫商載在梁書沈約傳而李商隱温庭筠諸集所謂齊梁體者亦皆具有明文此本不待考而知者愼書已爲多事獻忠何必又衍爲此書如曰以爲詩法則詩又不以齊梁爲極則也
</p>
<div class="section" id="title-48"><h2>
	五十家唐詩<span class="jiazhu">無卷數　内府藏本</span>
</h2></div>
<p class="em2">
	不著編輯者名氏自唐太宗元宗至儲光羲凡五十家各家之詩但分古近體亦有載賦數首者間存原序似皆從舊本錄入攷明徐獻忠有百家唐詩一百卷是編前無序目或即獻忠之本而佚其半歟
</p>
<div class="section" id="title-49"><h2>
	麻姑集十二卷<span class="jiazhu">兩淮馬裕家藏本</span>
</h2></div>
<p class="em2">
	明陳克昌編克昌仁和人嘉靖丙戌進士官至建昌府同知麻姑山爲建昌所屬唐顏眞卿仙壇記後題詠滋多克昌因彚成此集所錄多明人之作故卷帙若是之多焉
</p>
<div class="section" id="title-50"><h2>
	武夷遊詠一卷<span class="jiazhu">浙江巡撫採進本</span>
</h2></div>
<p class="em2">
	明田汝成蔡汝楠同撰汝成有炎徼紀聞汝楠有說經劄記皆已著錄嘉靖二十年四月汝楠以刑部員外郞告歸省父於延平適汝成爲福建提學副使校士崇安二人因偕遊九曲各成五言古詩十首編爲一帙
</p>
<div class="section" id="title-51"><h2>
	驪珠隨錄五卷<span class="jiazhu">浙江汪啓淑家藏本</span>
</h2></div>
<p class="em2">
	明楊儀編儀有螭頭密語已著錄是書雜錄諸文自序謂皆取不盛傳於世者然如陰符經握奇經之類實非秘笈比干墓銘之類本屬依託瘞鶴銘自歐陽修集古錄以下均未見完篇而此所載爲全文是亦未可盡信也
</p>
<div class="section" id="title-52"><h2>
	古虞文錄二卷文章表錄一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明楊儀撰是書採古人著作之關於常熟者裒爲一帙凡文一卷自梁鴻至楊舫凡三十六篇詩一卷自支遁至王寵凡四十二首其文章表錄一卷凡文六篇詩三篇皆爲常熟之先賢列女作者意取型俗故曰表錄末一首爲日茆民謠則元後至元甲辰張士誠鑿白茆港時民間之怨詞附存以爲戒者也
</p>
<div class="section" id="title-53"><h2>
	浯溪詩文集二卷<span class="jiazhu">兩淮馬裕家藏本</span>
</h2></div>
<p class="em2">
	明黃焯編焯自號龍津子始末未詳是書成於嘉靖戊子輯元結以下至明代諸人題詠碑銘前列浯溪小志紀其山水之勝
</p>
<div class="section" id="title-54"><h2>
	訂補浯溪集二卷<span class="jiazhu">浙江朱彝尊家曝書亭藏本</span>
</h2></div>
<p class="em2">
	明陳斗編斗字民仰祁陽人官永寧縣主簿浯溪在祁陽縣南五里爲唐道州刺史元結故蹟結所撰中興頌顏眞卿書者即磨厓刻溪上故後來題詠考證相續日繁是編成於嘉靖戊子皆輯前人詩文爲是溪而作者題曰訂補而不云補何人之書王士禎浯溪考序稱浯溪前後舊有兩集爲李仁剛綦光祖撰見於輿地碑目皆無傳云云<span class="jiazhu">攷王象之輿地碑目永州條下云浯溪前集李仁剛編後集侍其光袓編侍其複姓實非姓綦士禎殊誤此集中有乾道乙酉謝褒續千文跋云邑大夫侍其公以其曾大父所續千文刻諸厓石當即其人蓋侍其良器之曾孫也</span>然則斗所訂補者當即黃焯書耳所載詩文浯溪考中多未收知二書皆士禎所未見矣
</p>
<div class="section" id="title-55"><h2>
	三賢集三卷<span class="jiazhu">浙江范懋柱家天一閣藏本</span>
</h2></div>
<p class="em2">
	明楊名編名字實卿遂寧人嘉靖已丑進士官翰林院編修三賢祠在夔州蓮花峯下以周子嘗判夔州王十朋嘗爲夔帥明初宋濂亦卒於夔故知府張儉爲立斯祠并屬名集其遺文爲一集然周子僅太極圖通書二篇世所共見毋煩甄錄至梅溪潛溪二集文極繁富而所採寥寥尤難免於掛漏矣
</p>
<div class="section" id="title-56"><h2>
	秉忠定議集二卷<span class="jiazhu">内府藏本</span>
</h2></div>
<p class="em2">
	不著編輯者名氏嘉靖十年都御史宋滄巡撫四川平眞州劇盜周天星等時同官於蜀者作爲凱歌露布等篇彚成一書以紀其事其名秉忠定議集者蓋取世宗所賜璽書有秉忠定議倐奏膚功語也
</p>
<div class="section" id="title-57"><h2>
	玉峯詩纂六卷<span class="jiazhu">兩淮馬裕家藏本</span>
</h2></div>
<p class="em2">
	明周復俊編復俊有東吳名賢記已著錄玉峯者崑山之別名所纂諸詩自西晉迄於明代蓋邑乘之餘也
</p>
<div class="section" id="title-58"><h2>
	名家表選八卷<span class="jiazhu">江西巡撫採進本</span>
</h2></div>
<p class="em2">
	明陳塏編塏餘姚人嘉靖壬辰進士官至廣東提學副使是編即在廣東所選以訓士予者凡唐表一卷宋表七卷案胡松有唐宋元名表一書所錄頗爲醇雅此與松書體例相近而簡當則遠不及之矣
</p>
<div class="section" id="title-59"><h2>
	淸泉精舍小志一卷<span class="jiazhu">浙江巡撫採進本</span>
</h2></div>
<p class="em2">
	明黎民表編民表有瑤石山人稿已著錄兹編乃其家居唱和之詩卷首自序稱友人結社於粤山之麓講德論義必以詩敎爲首旦夕酬酢可諷詠者至千餘篇年祀浸遠散佚逾甚暇日拾篋中得古近體若干首裒而錄之云
</p>
<div class="section" id="title-60"><h2>
	平吳凱旋錄四卷<span class="jiazhu">浙江巡撫採進本</span>
</h2></div>
<p class="em2">
	明朱澤編澤字東漁定海人初嘉靖乙未崇明海宼秦璠黃艮黃庠者爲亂官軍屢衂已丑以湯和之裔孫慶爲左軍都督充巡捕江淮總兵官督帥邳揚二衞官兵合蘇松常鎭四郡民兵攻剿平之吳中士大夫各贈以詩文澤編次以成此集
</p>
<div class="section" id="title-61"><h2>
	郴州文志七卷<span class="jiazhu">兩淮鹽政採進本</span>
</h2></div>
<p class="em2">
	明王心編心自號後隅子龍江衞籍天長人嘉靖戊戌進士官郴州同知據此書原序蓋旣輯郴志六卷又與郴諸生袁大邦等集古今之文爲郴而作者勒成此集以輔郴志其以命制紀載議論詠歌四類分編畧倣眞德秀文章正宗之例所載詠歌内以漢周憬功勳碑銘爲安康邦作亦不免沿訛也
</p>
<div class="section" id="title-62"><h2>
	二温詩集四卷<span class="jiazhu">浙江孫仰曾家藏本</span>
</h2></div>
<p class="em2">
	太谷詩集二卷明温新撰中谷詩集二卷新弟秀撰新字伯明洛陽人嘉靖戊戌進士官戶部主事秀字仲實由舉人官至襄陽府同知秀遊李夢陽之門故詩多亢厲之音新詩刻意學杜而僅得浮聲蓋亦宗北地之學者也
</p>
<div class="section" id="title-63"><h2>
	盛明百家詩三百卷<span class="jiazhu">浙江范懋柱家天一閣藏本</span>
</h2></div>
<p class="em2">
	明俞憲編憲字汝成無錫人嘉靖戊戌進士官至湖廣按察使世傳李攀龍送俞臬使赴湖廣詩有江漢日高天子氣樓臺秋敞大王風以爲似陳友諒僭位柱聯者即其人也是編所錄諸集每人各冠以小序畧如殷璠河岳英靈集例然其學沿七子之餘波未免好收摹仿古調塡綴膚詞之作又務以標榜聲氣爲宗不以鑒別篇章爲事故畧於明初而詳於同時至以其子淵沂之詩列爲二家殆有王福畤之癖矣
</p>
<div class="section" id="title-64"><h2>
	越望亭詩集二卷<span class="jiazhu">浙江巡撫採進本</span>
</h2></div>
<p class="em2">
	明陳鶴編鶴有海樵山人集已著錄越望亭在紹興府城卧龍山巓前對秦望初名望海後更此名或曰爲越地之望或曰可以望越未之詳也嘉靖戊戌紀興守湯紹恩重創斯亭一時多爲題咏同知孫令推官周鳳岐因令鶴輯錄成編前繪山川城郭圖詩則溯唐迄明雖名以詩集而賦亦綴焉紹恩號篤齋安岳人嘉靖丙戌進士其治越有惠政事蹟具明史循吏傳
</p>
<div class="section" id="title-65"><h2>
	名筆私抄六卷<span class="jiazhu">浙江范懋柱家天一閣藏本</span>
</h2></div>
<p class="em2">
	明曾佩編佩字元山臨川人嘉靖辛丑進士官至監察御史是編乃其按閩時搜羅各郡縣藝文自宋迄明凡關於風土者胥見採錄然編次無倫如所載羅江風物賦與烏石山賦自爲一類乃一編於朱子書廖德明仁夀條約之前一編於劉鉞新建道學淵源祠記之後李侗初見羅從彥書與楊時見程明道書亦自爲一類乃一編於龍頭巖記之前一編於新建四賢堂記之後蓋佩爲是書第從各志乘中錯雜抄撮於體例未暇詳考耳
</p>
<div class="section" id="title-66"><h2>
	黎川文緒四卷<span class="jiazhu">江西巡撫採進本</span>
</h2></div>
<p class="em2">
	明王材編材字子難江西新城人嘉靖辛丑進士官至太常寺卿掌國子監祭酒事黎灘鎭自宋紹興中析置故稱黎川宋以來人文頗盛具見虞集所作新城學記今椎李覯旴江一集尚孤行無恙其餘多不顯於世材搜輯遺佚分爲文三卷詩一卷然終以李覯爲主他家特輔之而已
</p>
<div class="section" id="title-67"><h2>
	二妙集八卷<span class="jiazhu">浙江范懋柱家天一閣藏本</span>
</h2></div>
<p class="em2">
	明萬士和編士和有履菴集已著錄初唐順之選漢魏至明之詩爲二妙集蓋取陳獻章論詩法與理俱妙之語以名其書士和受業於順之因摘其中七言律詩七言絶句二體又益以順之七言律詩一卷共爲八卷唐取杜甫王維劉長卿韋應物王建張籍吕嵓七人宋取王安石黃庭堅邵子朱子四人元取劉因一人明取莊杲王守仁二人順之長於古文至詩道則全然不解持論以談理爲宗尤不可與口舌爭士和序中亦稱集成而世無好者則是非之心人皆有之矣
</p>
<div class="section" id="title-68"><h2>
	遊峩集一卷<span class="jiazhu">浙江巡撫採進本</span>
</h2></div>
<p class="em2">
	明殷綺編綺始末未詳其刋此書時則署雅州知州事也嘉靖九年庚寅四川巡按御史邱道隆偕官吏遊峩嵋山有詩倡和嘉靖二十一年壬寅巡按御史謝瑜亦踵昌故事綺因合二人暨同遊諸詩編爲一集大抵一時官場酬應之詞無可採錄
</p>
<div class="section" id="title-69"><h2>
	唐詩選七卷<span class="jiazhu">内府藏本</span>
</h2></div>
<p class="em2">
	舊本題明李攀龍編唐汝詢註蔣一葵直解攀龍有詩學事類汝詢有編蓬集一葵有堯山堂外紀皆已著錄攀龍所選歷代之詩本名詩刪此乃摘其所選唐詩汝詢亦自有唐詩解此乃割取其註皆坊賈所爲疑蔣一葵之直解亦託名矣然至今盛行鄉塾間亦可異也
</p>
<div class="section" id="title-70"><h2>
	尺牘淸裁六十卷補遺一卷<span class="jiazhu">内府藏本</span>
</h2></div>
<p class="em2">
	明王世貞編世貞有弇山堂別集已著錄是書蓋因楊愼原本而增修之愼所錄自左史迄於六朝共爲八卷世貞益爲二十八卷復採唐代至明之作通爲六十卷又旁搜稗史得梁隋以前佚作四十餘條爲補遺一卷然眞贋錯雜簡擇未爲盡善也愼書本作赤牘世貞改爲尺字趙崡石墨鐫華曰宋游師雄墓誌書只尺作只赤赤與尺通楊用修以尺牘爲赤牘本之禽經雉上有丈鷃上有赤王元美又引華山石闕云高二丈二赤平等寺碑云高二丈八赤而疑其隱僻故改作尺牘據此志則宋已多用之非僻也云云崡好金石之文故字體喜於從古然書契之作將使百官治而萬民察原取其人人共喻必用假借之古字使學士大夫讀之而駭義雖有據事實難行如歐陽書作歐羊亦有漢碑可證廬陵之族豈肯從之改氏乎況文之工拙書之善否亦絶不在字之古今平心而論正不必是愼而非世貞矣
</p>
<div class="section" id="title-71"><h2>
	蓬萊觀海亭集十卷<span class="jiazhu">浙江范懋柱家天一閣藏本</span>
</h2></div>
<p class="em2">
	明潘滋編滋婺源人始末未詳觀海亭在登州蓬萊閣爲觀海市之地嘉靖庚戌滋爲登州府推官承臺檄輯古來詩賦碑記之文爲一編凡作者一百十七人中如唐人海上生明月賦白雲照春海賦望海上五色雲賦大鵬賦鯤化爲鵬賦北溟有魚賦巨鰲冠靈山賦釣鰲賦諸篇俱賦物之作與蓬萊閣無涉乃一槩闌入殊爲牽合
</p>
<div class="section" id="title-72"><h2>
	三異人集二十二卷<span class="jiazhu">浙江巡撫採進本</span>
</h2></div>
<p class="em2">
	明李贄編贄有九正易因已著錄是書凡方孝孺詩文十卷于謙奏疏四卷文一卷詩三卷楊繼盛奏疏詩文各一卷附錄一卷贄各爲之評贄狂悖自恣而是集所評乃皆在情理中與所作他書不類卷首題吳山俞允諧汝欽正或允諧所爲託之於贄歟三人皆自有集皆自足千古初不假贄之表章況以贄之得罪名敎流毒後學而選錄三人之文不足以爲三人榮反爲三人辱矣
</p>
<div class="section" id="title-73"><h2>
	文章正論十五卷緒論五卷<span class="jiazhu">内府藏本</span>
</h2></div>
<p class="em2">
	明劉祐編祐萊州人嘉靖癸丑進士官至大同巡撫是書錄歷代古文自左傳訖於元季以足垂法戒者爲正論以詞勝而理未足者爲緒論自序擬諸眞德秀文章正宗崔銑文苑春秋其持論未嘗不正然以李密陳情表列諸緒論義頗未安又以宋人五經序升諸左國之前亦涉標榜之習德秀姑無諭恐尚未能逮銑也
</p>
<div class="section" id="title-74"><h2>
	文體明辨八十四卷<span class="jiazhu">兩江總督採進本</span>
</h2></div>
<p class="em2">
	明徐師曾撰師曾有古文周易演義已著錄是編凡綱領一卷詩文六十一卷目錄六卷附錄十四卷附錄目錄二卷蓋取明初吳訥文章辨體而損益之訥書内編僅分體五十四外編僅分體五前代文格約畧巳備師曾欲以繁富勝之乃廣正集之目爲一百有一廣附錄之目爲二十有六首以古歌謠詞皆漢以前作眞僞不辨而以李賀一詩參其間豈東京而後祗此一詩追古耶次四言詩以分章者爲正體以不分章者爲變體次楚詞分古賦之祖文賦之祖摹擬楚詞三例次賦分古賦俳賦文賦律賦四例又有正體而間出於俳變體流於文賦之漸二變例次樂府全竊郭茂倩書而稍益以宋史樂志所不選者亦附存其目次詩取文選門類稍增之所錄止於晚唐宋以後無一字次詔誥諸文皆分古體俗體二例次爲書表諸表則古體之外添唐體宋體碑則正體變體之外又增一別體甚至墓誌以銘之字數分體其餘亦莫不忽分忽合忽彼忽此或標類於題前或標類於題下千條萬緒無復體例可求所謂治絲而棼者歟
</p>
<div class="section" id="title-75"><h2>
	六李集三十二卷<span class="jiazhu">浙江汪汝瑮家藏本</span>
</h2></div>
<p class="em2">
	明内鄉李氏二世六人之詩也凡李宗木杏山集八卷李蓘太史集六卷李蔭比部集九卷李雲鵠侍御集四卷李雲雁白羽集二卷李雲鴻秋羽集五卷中惟李蓘最知名其詩源出何景明故諸李之詩太抵安雅有法度而頗乏深警之思則才分之不逮也
</p>
<div class="section" id="title-76"><h2>
	泰山蒐玉二卷<span class="jiazhu">兩淮馬裕家藏本</span>
</h2></div>
<p class="em2">
	明袁䅮撰䅮字玉田懷遠人官泰安州知州是編採泰山碑銘詩文彚爲一帙皆嘉靖乙卯以後之作
</p>
<div class="section" id="title-77"><h2>
	三台文獻錄二十三卷<span class="jiazhu">江蘇巡撫採進本</span>
</h2></div>
<p class="em2">
	明李時漸編時漸字伯鴻號磐石壽光人嘉靖丙辰進士官至陝西按察司副使是編乃其守台州時與郡人王允東陳公綸黃承忠等采訪台州一郡往哲遺文分類選錄自唐迄明嘉靖凡二百九十六人得文十六卷賦詩七卷卷首所列姓氏有正編有續編而集中則合爲一不知前何以分後又何以合也
</p>
<div class="section" id="title-78"><h2>
	詞海遺珠四卷<span class="jiazhu">浙江汪啓淑家藏本</span>
</h2></div>
<p class="em2">
	明勞堪編堪字道亭江西德化人嘉靖丙辰進士官至副都御史此書雜採金石文字以及詩詞雜文不分體製亦不敘時代又多刪節原文餖飣割裂其紕繆不可殫數如王羲之月儀帖乃索靖之語劉禹錫春江一曲柳千條詩以爲本集不載乃元稹之詩刪八句爲四句又載裴度題嶽廟石闕詩乃司空圖作載在本集又古黃姑歌二句乃梁武帝東飛伯勞歌又靑史子一篇不知爲賈誼新書所載晉無名氏三言詩不知爲傅元作漢鑑銘鍊形神冶一篇不知爲太平廣記所載唐人作他如左傳衛靈公石槨銘聲伯夢涉洹水歌禮記伊祁氏蜡詞皆載於經蕭子顯齊書郡國志贊亦見正史皆曰遺珠尤疎舛矣
</p>
<div class="section" id="title-79"><h2>
	名公翰藻五十卷<span class="jiazhu">浙江汪啓淑家藏本</span>
</h2></div>
<p class="em2">
	明凌迪知編迪知有左國腴詞已著錄此集錄有明一代書牘意取博收而冗雜特甚
</p>
<div class="section" id="title-80"><h2>
	宋文鈔<span class="jiazhu">無卷數　浙江巡撫採進本</span>
</h2></div>
<p class="em2">
	明查志隆編志隆有山東鹽法志已著錄是書僅從宋文鑑諸書摘錄成編未能賅備別裁亦未能精審
</p>
<div class="section" id="title-81"><h2>
	徽郡詩八卷<span class="jiazhu">安徽巡撫採進本</span>
</h2></div>
<p class="em2">
	明陳有守汪淮李敏同編有守字達甫淮字禹乂敏字功甫皆休寧人是編創始嘉靖丁巳成於已未共得作者一百四十六人計詩七百五十四首皆斷自明初而有守等三人之詩亦附於末
</p>
<div class="section" id="title-82"><h2>
	崑山雜咏二十八卷<span class="jiazhu">浙江汪啓淑家藏本</span>
</h2></div>
<p class="em2">
	明俞允文編允文有俞仲蔚集已著錄宋嘉定中龔昱嘗輯崑山雜咏三卷續集一卷開禧中知嘉定縣事徐挺之曾刋之縣齋至明王綸又集近代詩歌百篇附益其後巳非舊本允文復溯晉唐以來得數百篇增爲二十八卷仍因舊名而別分十六類然三人所選混而爲一非惟龔本之初集續集不可復考即孰爲龔選孰爲王選孰爲允文所增亦未可復辨二家之書遂亡體例殊爲未善也
</p>
<div class="section" id="title-83"><h2>
	荆溪唱和詩一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明俞允文編是編爲嘉靖辛酉顧從義姚昭董宜陽馮遷朱察卿姚遇姚遂沈明臣八人同游荆溪所作允文爲合而刋之從義字汝和上海人昭字如晦宜陽字子元遷字子喬察卿字邦憲遂字以良遇字以奇皆從義之里人明臣有通州志已著錄
</p>
<div class="section" id="title-84"><h2>
	衡門集十五卷<span class="jiazhu">浙江汪汝瑮家藏本</span>
</h2></div>
<p class="em2">
	明鄭履淳編其子心材續成之履淳有鄭端簡年譜心材有鄭京兆集均已著錄是編乃履淳以其父刑部尚書曉所喜讀古人詩文近於閒適曠達者彚次成集分體排纂凡詩十一卷文僅四卷亦摘錄史傳爲多每篇之首皆不題作者姓名殊無體例始刋於隆慶已巳尚多闕畧至萬曆乙酉心材始補輯爲此本其曰衡門集者言其非臺閣之書不爲世俗所好也
</p>
<div class="section" id="title-85"><h2>
	西湖八社詩帖<span class="jiazhu">無卷數　浙江范懋柱家天一閣藏本</span>
</h2></div>
<p class="em2">
	明嘉靖壬戌閩人祝時泰游於杭州與其友結詩社西湖上凡會吟者八曰紫陽社曰湖心社曰玉岑社曰飛來社曰月巖社曰南屏社曰紫雲社曰洞霄社時泰與光州知州仁和高應冕承天知府錢塘方九敘江西副使錢塘童漢臣諸生徽州王寅仁和劉子伯布衣仁和沈仕等分主之以所作唱和詩集爲此編分春社秋社二目明之季年講學者聚徒朋黨分而門戶立吟詩者結社聲氣盛而文章衰當其中葉兆巳先見矣
</p>
<div class="section" id="title-86"><h2>
	文章指南五卷<span class="jiazhu">兩淮馬裕家藏本</span>
</h2></div>
<p class="em2">
	舊本題明歸有光編有光有易經淵旨已著錄是書前有舊序稱原無書名有光登第後授其同年南海知縣詹仰庇仰庇以授其友黃鳴岐鳴岐校而刻之爲題此名然此實鈔本非其原刻凡分六十六則由左傳以下迄於明錄文百十八篇每則每篇皆有評說而以總論看文字法冠於卷端間雜以駢體如北山移文歸去來兮詞之類蓋鄉塾敎授之本殊不類有光之所爲考舊本震川集末有其族孫泓跋語稱有光選韓柳文有刻本爲俗人攙改非復原書又王懋竑白田雜著有跋歸震川史記一篇稱所見武陵胡氏桐城張氏諸本迥乎不同且稱有光文集爲其後人刪改至見夢於坊人翁某況此點次本子獨存其家豈無所增損改易云云是有光手定之書尚且全非其舊則此晚出選本不足爲信更不待深詰矣
</p>
<div class="section" id="title-87"><h2>
	桃花源集三卷<span class="jiazhu">兩淮馬裕家藏本</span>
</h2></div>
<p class="em2">
	明馮子京撰子京字南台錢塘人嘉靖乙丑進士官至湖廣按察使桃花源在湖南常德府桃源縣即陶潛所記者也宋淳熙間趙彥琇張櫟曾修桃花源集一卷見晁公武讀書志隆慶中子京取舊集補其缺逸更爲銓次又增以元人明人之作
</p>
<div class="section" id="title-88"><h2>
	少林古今錄二卷<span class="jiazhu">浙江范懋柱家天一閣藏本</span>
</h2></div>
<p class="em2">
	明劉思温撰思温渾源人嘉靖中官登封縣知縣少林寺在嵩山之麓相傳爲達摩面壁之所是編上卷爲詩下卷爲記所錄下迄於明上及唐代而止顧炎武日知錄曰少林寺有唐太宗爲秦王時賜寺僧敎其詞曰王世充叨竊非據敢違天常法師等並能深悟機變早識妙因擒彼凶孽廓兹淨土聞以欣尚不可思議今東都危急旦夕殄除並宜勉終茂功以垂令範云云此錄佚而不載則挂漏者多矣
</p>
<div class="section" id="title-89"><h2>
	靑溪詩集七卷<span class="jiazhu">兩淮馬裕家藏本</span>
</h2></div>
<p class="em2">
	明徐楚編李高續輯楚號靑溪淳安人官至四川布政司叅政高字抑中雲南人官至嚴州府通判靑溪在浙之淳安縣即所謂新安江也楚生於其地因採前人題詠編爲一集成於嘉靖丙寅後高官於其地又增廣之成於崇禎乙亥
</p>
<div class="section" id="title-90"><h2>
	廣中五先生詩選二卷<span class="jiazhu">江蘇周厚堉家藏本</span>
</h2></div>
<p class="em2">
	明陳暹編暹爵里未詳五先生者孫蕡王佐黃哲李德趙介也五人之中孫王黃李皆仕宦趙則隱居不出所謂臨淸集者亦不傳嘉靖丁巳無錫談愷刻五先生詩僅得孫王黃李四家以汪廣洋嘗爲廣東行省叅政因合而刻之以足五人之數朱彝尊詩話云伯貞集雖不傳然名在五先生之列刋詩者去伯貞而冠汪忠勤於卷首可爲失笑即指談刻也此本乃嘉靖乙丑陳暹重訂謂得舊本趙臨淸集命工刻之以補五先生之闕而以汪右丞詩別自爲集於是五先生之詩始復其舊五人集前各有小傳爵里行事畧具惟孫蕡傳云洪武二十二年以事謫戍遼東時梅思祖節鎭三韓迎置家塾是年竟以黨禍見殺考明史文苑傳蕡坐累戍遼東巳大治藍玉黨蕡嘗爲玉題畫遂論死而梅思祖本傳十五年與平章潘元明同守雲南是年卒安得有二十二年鎭遼東之事暹蓋據黃佐廣州人物傳所載未及詳考耳
</p>
<div class="section" id="title-91"><h2>
	淸江二家詩四卷<span class="jiazhu">浙江范懋柱家天一閣藏本</span>
</h2></div>
<p class="em2">
	明熊逵編逵淸江人是編選錄孫偉敖英二人之詩偉字朝望號鷺沙弘治壬辰進士官至鶴慶府知府其詩曰鷺沙集英有愼言集訓已著錄其詩曰心遠稿二人皆與逵同鄉里逵因刪錄其集各爲二卷併爲之評點然去取不甚允愜且往往濫載壽詩殆以桑梓之故因詩以存其人又書成於嘉靖丁巳是時嚴嵩巳敗矣而偉集開卷即錄送嵩北上詩六首亦可以不必也
</p>
<div class="section" id="title-92"><h2>
	彤管新編八卷<span class="jiazhu">兩淮馬裕家藏本</span>
</h2></div>
<p class="em2">
	明張之象編之象有太史史例已著錄是編以世所傳彤管集篇帙未備更爲緝補自周迄元凡詩歌銘頌辭賦贊誄六百五十四首璇璣圖一篇序誡書記奏疏表三十三首採掇頗富而訛舛亦復不少
</p>
<div class="section" id="title-93"><h2>
	唐雅二十六卷<span class="jiazhu">内府藏本</span>
</h2></div>
<p class="em2">
	明張之象編是集取唐君臣唱酬之作二千餘篇分部五十有三以類編次自武德訖於開元以天寶而後風格漸卑故不與焉其論似高而無當蓋是時七子之派方熾故遵其詩必盛唐之說也且賦雖古詩之流而自漢以來體裁久別雜入喜雨諸賦亦爲例不純
</p>
<div class="section" id="title-94"><h2>
	唐詩類苑二百卷<span class="jiazhu">内府藏本</span>
</h2></div>
<p class="em2">
	明張之象編初宋趙孟堅有分類唐詩佚闕不完世無刋本之象因復有此作凡分三十六部以類隸詩意取博收不復簡擇故不免失之冗濫蓋類書流也然文選及文苑英華本有分類之例故與所作古詩類苑仍併入總集是集未刋之先其藁爲浙江卓明卿所得割取初盛唐詩刋之遂掩爲已有華亭王徹重爲辨正釐定乃復之象之舊故世有二本然今皆知爲之象書也
</p>
<div class="section" id="title-95"><h2>
	古詩類苑一百二十卷<span class="jiazhu">浙江汪啓淑家藏本</span>
</h2></div>
<p class="em2">
	明張之象編是編前有黃體仁序稱之象此書與唐詩類苑均家貧不能刋以授其同里俞顯卿顯卿亦未刋而卒萬曆庚子吳門曹氏始爲刋其唐詩至壬寅顯卿之弟顯謨乃與之象壻王頰陳甲校刋之是其刻在唐詩後其凡例有云是編首自上古下迄陳隋一枝片玉搜括無遺有唐一代之作別有類苑兹不重錄是其編纂亦在唐詩後也其書以馮惟訥詩紀爲藁本較唐詩易於爲力漢以後箴銘頌贊馮本不錄之象增之然文章各有體裁著述各有斷限馮本所收封禪文之類馮舒作詩紀匡謬巳深駁之正宜盡從刋削而復捃摭續貂殊不免傷於嗜博又割裂分隸門目冗瑣如全書旣以古詩爲名而第七十七卷人部又立古詩一門是何體例乎其凡例至稱道家歌詩出列仙傳眞誥等書云云眞誥歌詩誠不一而足列仙傳七十二人未有一人載詩也足見其隨意剽掇不盡考古書矣
</p>
<div class="section" id="title-96"><h2>
	吳越錢氏傳芳集二卷<span class="jiazhu">兩淮鹽政採進本</span>
</h2></div>
<p class="em2">
	明錢筠錢節同編筠字飛卿節字章卿紹興人是集錄錢氏一家之詩自吳越武肅王鏐至明諸生淮凡六十二人一百三十一首初吳越文穆王元瓘有錦樓集忠懿王俶有政本集俶子惟演因採鏐及元瓘宏佐倧俶五王之詩合爲一編名曰傳芳集後族子仙芝復益以羣從所作纂爲五卷目曰後集宋綬爲之序明嘉靖中筠等又爲捜輯增益鋟之於木仍以宋綬序冠於前然序稱惟演所得五王格律長言共四十五首而此編所載僅九首又卷數亦與後集不合蓋散佚之餘重爲裒輯雖尚沿其名山非原本之舊矣
</p>
<div class="section" id="title-97"><h2>
	百花鼓吹五卷梅花鼓吹二卷<span class="jiazhu">兩淮鹽政採進本</span>
</h2></div>
<p class="em2">
	明王化醇撰化醇字和甫別號應峯無錫人嘉靖中國子監生百花鼓吹皆雜采唐人詠花之詩凡三十八種梅花鼓吹則惟采宋元及明人之詩以唐人詠梅之作已載入百花鼓吹故也其書採摭頗博而傳寫不免訛悞如陸凱寄梅一詩訛凱爲開又溷入唐人詩中列柳宗元後殊未詳校也
</p>
<div class="section" id="title-98"><h2>
	經世宏辭十五卷<span class="jiazhu">浙江巡撫採進本</span>
</h2></div>
<p class="em2">
	明沈一貫編一貫有易學已著錄一貫曾以吏部侍郞加太子賓客假歸復特起敎習庶吉士因檢列朝館課諸作自詔疏以迄詩賦分類選錄名曰增定館課就正於大學士王錫爵遂以經世宏辭題其端且爲序而刋行之其中搜採極富而所收多課試之作不足以盡一代之文獻王守仁李夢陽楊繼盛等皆未官翰林而並錄其章疏數十篇亦爲自亂其例也
</p>
<div class="section" id="title-99"><h2>
	吳越遊稿一卷<span class="jiazhu">浙江巡撫採進本</span>
</h2></div>
<p class="em2">
	明沈明臣沈一貫余寅唱和之詩也寅有同姓名錄已著錄是編乃嘉靖丙寅三人結伴渡錢塘北遊至揚州積途中題詠得詩五十首因合刻之考一貫登隆慶戊辰進士寅登萬曆庚辰進士時皆未第故與明臣同遊也後有揚州卞蓑跋一貫亦有卞長卿園燕集詩一首長卿殆即蓑字歟
</p>
<div class="section" id="title-100"><h2>
	靈洞山房集二卷<span class="jiazhu">浙江汪啓淑家藏本</span>
</h2></div>
<p class="em2">
	明趙志臯編志臯有内閣奏疏稿已著錄靈洞山在蘭溪東南十五里爲金華山分支有棲眞寺久廢萬曆初志臯自嶺南謫所歸買得其地建秘書樓三山齋六虚堂諸勝又標爲十二景一時賓客競相題詠旣志臯起爲南京吏部侍郞乃裒而刻之
</p>
<div class="section" id="title-101"><h2>
	滑耀編<span class="jiazhu">無卷數　浙江巡撫採進本</span>
</h2></div>
<p class="em2">
	明賈三近編三近字德修嶧縣人隆慶戊辰進士官至兵部侍郞事蹟具明史本傳是書皆採錄寓言如送窮乞巧責龜冊虎之類悉爲收載其曰滑耀者取莊子滑疑之耀聖人所圖語也前有寧鳩子序寧鳩子即三近之寓名各篇之後間附評語其送窮文篇末謂窮鬼本出有窮氏嘗從孔子遊陳蔡間旣而歸魯舍於顏回原憲家云云以聖賢供筆墨之游戲亦佻薄甚矣
</p>
<div class="section" id="title-102"><h2>
	唐詩紀一百七十卷<span class="jiazhu">内府藏本</span>
</h2></div>
<p class="em2">
	明吳琯編琯漳浦人隆慶辛未進士嘗校刋馮惟訥古詩紀因準其例輯此書甫成初唐盛唐詩即先刋行故止一百七十卷非完書也其始事者爲黃淸甫同時纂輯者爲陸弼謝陛俞體初俞策諸人具見於序例而卷首題滁陽方一元彚編未喻其故大抵雜出衆手非一家之書矣
</p>
<div class="section" id="title-103"><h2>
	岳陽紀勝彚編四卷<span class="jiazhu">浙江汪啓淑家藏本</span>
</h2></div>
<p class="em2">
	明梅淳撰淳當塗人隆慶辛未進士初元釋天鏡嘗輯錄岳陽樓石刻諸詩其本久佚嘉靖中有取岳陽題詠與洞庭分爲二集者蕪雜無次淳因合洞庭君山岳陽諸作都爲一編共十五部又雜著一部即外紀之類亦冗碎不足採錄也
</p>
<div class="section" id="title-104"><h2>
	詩女史十四卷拾遺二卷<span class="jiazhu">内府藏本</span>
</h2></div>
<p class="em2">
	明田藝蘅編藝蘅有大明同文集已著錄是書采錄閨閣之詩上起古初下迄明代拾遺二卷則皆宋以前人也採摭頗富而考證太疏如皇娥歌出拾遺記本王嘉僞託乃不能辨別復妄增嫘祖字蘇伯玉妻本晉人故玉臺新詠列傅元之後乃承詩紀之悞以爲漢詩王宋詩本魏文帝擬作詳載藝文類聚而承玉臺新詠誤本竟署宋名吳興妖神贈謝覽詩見太平御覽亦承詩紀之誤作吳興伎童甚至拾遺之首冠以南齊蘇小小詞其詞乃減字木蘭花尤爲可異藝蘅未必至此毋乃書肆所託名耶
</p>
<div class="section" id="title-105"><h2>
	梅塢貽瓊四卷<span class="jiazhu">兩江總督採進本</span>
</h2></div>
<p class="em2">
	明周履靖編姚士粦刪定履靖所輯夷門廣牘士粦所輯陸氏易解均已著錄履靖在隆萬間號爲隱士而聲氣頗廣凡有著作必請勝流爲之題咏序跋積久漸多因集爲此帙并往來書牘附之凡十一體一百六十餘篇蓋明季山人例以標榜相尚也
</p>
<div class="section" id="title-106"><h2>
	國雅二十卷續國雅四十卷<span class="jiazhu">浙江巡撫採進本</span>
</h2></div>
<p class="em2">
	明顧起綸編起綸有句漏集已著錄是編選明諸家之詩上起洪武下迄隆慶首列品目一卷仿鍾嶸詩品殷璠河岳英靈集高仲武中興間氣集例但詩品不載詩此則載詩英靈間氣二集分列諸家姓名下此則總冠卷首耳所錄詩篇採摭頗富然起綸當嘉隆之際太倉厯下聲價方高故惟奉蓻苑巵言爲圭臬持論似乎精詣而錄詩多雜庸音又聲氣交通轉相標榜其入品者洪武至正德僅七十九人嘉隆兩朝乃至五十三人而附見名姓者尚不在其數大抵與起綸攀援唱和有瓜葛者居多卷末附書牘二十篇皆答徵詩謝入選者其大畧可睹矣
</p>
<div class="section" id="title-107"><h2>
	市隱園詩文<span class="jiazhu">無卷數　浙江巡撫採進本</span>
</h2></div>
<p class="em2">
	明姚淛及其子之裔所編淛江寧人李維楨作其海月樓集序稱爲金陵典客蓋以質庫爲業者也有別墅在秦淮之東曰市隱園頗有林麓之勝標爲十有八景招邀一時知名之士爲之記序題詠隨得隨刋故不分卷帙但以初紀二紀別之案劉元卿應諧錄載上元姚三老貲甲間右嘗買別墅其中有池亭假山皆太湖怪石有狂客王大癡詢知姚謀之久其主以無可奈何而賤售因諷以當效刻石平泉垂戒子孫異時無可奈何不宜賤售其里貫與淛相同未知即謂此園否果即此園則此集亦不足尚也
</p> 



</div></body></html>