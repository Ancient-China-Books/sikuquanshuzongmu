<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百十四·子部二十四（藝術類存目）</title></head><body><div id="text">

<p>
<strong>欽定四庫全書總目卷一百十四</strong>
</p>
<div class="section" id="title-0"><h1>
	子部二十四
</h1><hr/></div>
<div class="section" id="title-1"><h2>
	藝術類存目
</h2></div>
<div class="section" id="title-2"><h2>
	山水松石格一卷<span class="jiazhu">浙江鮑士恭家藏本</span>
</h2></div>
<p class="em2">
	舊本題梁孝元皇帝撰案是書宋藝文志始著錄其文凡鄙不類六朝人語且元帝之畫南史載有宣尼像金樓子載有職貢圖厯代名畫記載有蕃客入朝圖遊春苑圖鹿圖師利圖鶼鶴陂澤圖芙蓉湖醮㬥圖貞觀畫史載有交殊像是其擅長惟在人物故姚最續畫品錄惟稱湘東王殿下工於像人特盡神妙未聞以山水松石傳安有此書也
</p>
<div class="section" id="title-3"><h2>
	後畫錄一卷<span class="jiazhu">兩江總督採進本</span>
</h2></div>
<p class="em2">
	唐釋彦悰撰前有彦悰自序稱爲帝京寺錄就所見長安名畫係以品題凡三十七人蓋以續姚最之書者序題貞觀九年故稱閻立本猶爲司平太常伯然末一人爲廣陵郡倉曹參軍李湊考張彦遠名畫記李湊林甫之姪也初爲廣陵倉曹天寶中貶明州象山尉尤工綺羅人物爲時驚絶則湊爲明皇時人彦悰遠在太宗之世何以能預錄之乎張彦遠厯代名畫記曰僧悰之評最爲謬誤傳寫又復脫錯殊不足看也是眞本尚不足重無論僞本矣
</p>
<div class="section" id="title-4"><h2>
	續畫品録一卷<span class="jiazhu">江西巡撫採進本</span>
</h2></div>
<p class="em2">
	舊本題唐李嗣眞撰案舊唐書李嗣眞滑州匡城人永昌中拜御史中丞知大夫事爲來俊臣所陷配流嶺南萬歲通天中徵還行至桂陽卒此本前題結銜爲御史大夫而張彦遠厯代名畫記亦稱爲李大夫與舊唐書合彦遠又稱嗣眞爲尹琳弟子善畫佛道鬼神琳高宗時人時代亦符當即其人也是書名載唐藝文志朱景元唐朝名畫錄序稱嗣眞空錄人名而不記其善惡無品格高下與此本體例合然名畫記引李嗣眞云曹不興以一蠅輒擅重價列於上品恐爲未當况拂蠅之事一說是楊修謝赫黜衛進曹是涉貴耳之論云云凡數條又李綽尚書故實亦引嗣眞云顧畫屈居第一然虎頭又伏衛協畫北風圖是嗣眞之書又本有論斷同出唐人而所言互異晁公武郡齋讀書志載嗣眞名畫記一卷又畫人名一卷豈彦遠所引爲名畫記之文而此爲畫人名耶然嗣眞唐人而稱梁元帝爲湘東殿下仍同姚最之文其序又云今之所載並謝赫之所遺轉不及最一字恐嗣眞原本巳佚明人剽姚最之書稍爲附益僞托於嗣眞耳法書要錄載嗣眞書品後一卷所載八十一人分爲十等各有敘錄又有評有贊條理秩然計其畫品體例亦必一律不應草草如此是尤作僞之顯證矣
</p>
<div class="section" id="title-5"><h2>
	畫學祕訣一卷<span class="jiazhu">浙江鮑士恭家藏本</span>
</h2></div>
<p class="em2">
	舊本題唐王維撰詞作駢體而句格皆似南宋人語王縉編維集亦不載此篇明焦竑經籍志始著於錄蓋亦近代依託也明人收入維集失考甚矣
</p>
<div class="section" id="title-6"><h2>
	山水訣一卷<span class="jiazhu">浙江鮑士恭家藏本</span>
</h2></div>
<p class="em2">
	舊本題唐李成撰案宋史李覺傳載李成字咸熙本京兆長安人唐末徙家靑州工畫山水周樞密王朴將薦其能會朴卒鬱鬱不得志乾德中司農卿衛融知陳州召之成因挈族而往劉道醇宋朝名畫評又載其開寶中舉進士集於春官邵博聞見後錄亦稱國初營邱李成畫山水然則成爲宋人題唐者誤矣是書宋志及晁陳書目皆不著錄宋人諸家畫錄亦不言成有是書殆後人依託其文與王氏畫苑所載嘉定中李澄叟山水訣大同小異大抵庸俗畫工有是口訣輾轉相傳互有損益隨意僞題古人耳
</p>
<div class="section" id="title-7"><h2>
	宣和論畫雜評一卷<span class="jiazhu">浙江鮑士恭家藏本</span>
</h2></div>
<p class="em2">
	此本爲王氏畫苑所載題宋嶶宗皇帝御撰勘騐其文即宣和畫譜中諸論也明人叢書往往如是亦拙於作僞矣
</p>
<div class="section" id="title-8"><h2>
	華光梅譜一卷<span class="jiazhu">浙江鮑士恭家藏本</span>
</h2></div>
<p class="em2">
	舊本題宋僧仲仁撰考鄧椿畫繼曰仲仁會稽人住衡州華光山陶宗儀書史會要曰華光長老酷好梅花方丈植梅數本每花放時移牀其下吟咏終日偶月夜見牕間疎影橫斜蕭然可愛遂以筆規其狀因此好寫得其三昧黃庭堅詩曰雅聞華光能墨梅更乞一枝洗煩惱此華光畫梅所以傳也然庭堅又書題其平沙遠水則不止能畫梅矣此書蓋後人因仲仁之名依託爲之其口訣一則詞旨凡鄙其取象一則附會於太極陰陽奇偶旁涉講學家門徑尤乖畫家蕭散之趣末有補之總論一則華光指迷一則補之即揚无咎字南宋高宗時始以畫梅著曾敏行獨醒雜志載紹興初有華光寺僧來居淸江慧力寺士人揚補之譚逢原與之往來乃得仲仁之傳仲仁在元祐閒不應先引其說至華光著書乃又自引華光之書其謬尤不待辨矣
</p>
<div class="section" id="title-9"><h2>
	金壺記三卷<span class="jiazhu">兩淮鹽政採進本</span>
</h2></div>
<p class="em2">
	宋僧適之撰適之始末未詳案拾遺記載周時浮提國獻書生二人有金壺壺中墨汁灑水石皆成篆籀或科斗文字記之取名蓋出於此適之原有金壺字考一卷取書之異音者以類相從標題二字而音其下其書具有條理是書雜述書體及能書人名乃頗爲蕪襍如項籍記姓名揚雄心畫之類雜敘於五十六種書體内殊爲不類又皆不著出處亦乖傳信之道也
</p>
<div class="section" id="title-10"><h2>
	畫山水訣一卷<span class="jiazhu">浙江鮑士恭家藏本</span>
</h2></div>
<p class="em2">
	舊本題宋李澄叟撰澄叟始末不可考惟序未自稱湖中人序題嘉定辛巳六月而中稱盤礴乎其間者六十餘年則髙宗末年人至寧宗時猶存矣其論畫謂南渡以後有李蕭二君考南渡後畫手李姓者不下數十人蕭姓者則無所考莫詳所指又澄叟僅及紹興之末而泛說一條中乃稱紹興中有一晚進亦殊矛盾考畫史會要載元有李澄叟湘中人自㓜觀湘中山水長游三峽䕫門或水或陸盡得其態寫之水墨甚有妙悟作山水訣一卷人名書名與此皆合惟時代與書中違異今勘驗書中所載皆世傳李成畫山水訣之文而小變其字句始原本散佚妄人勦李成之書僞撰此本又誤以爲宋人故全然牴牾王氏畫苑乃與成書並收之亦失於互勘矣
</p>
<div class="section" id="title-11"><h2>
	竹譜詳錄一卷<span class="jiazhu">浙江鮑士恭家藏本</span>
</h2></div>
<p class="em2">
	舊本題元李衎撰衎竹譜十卷已於永樂大典中採輯著錄此鈔其百分之一乃改題曰詳錄傎亦甚矣
</p>
<div class="section" id="title-12"><h2>
	書法鈎玄四卷<span class="jiazhu">兩淮鹽政採進本</span>
</h2></div>
<p class="em2">
	元蘇霖撰霖字子啟鎭江人是書取前人論書之語始漢楊雄終宋劉辰翁凡六十五條畧具梗槩未爲該備其去取亦未精審
</p>
<div class="section" id="title-13"><h2>
	字學新書摘抄一卷<span class="jiazhu">浙江鄭大節家藏本</span>
</h2></div>
<p class="em2">
	元劉惟志撰惟志達州人仕履未詳是編摘錄古人論書之語分四目曰六書曰六體曰書法曰書評簡畧殊甚詳其書名似先有字學新書而惟志摘鈔之也
</p>
<div class="section" id="title-14"><h2>
	畫紀補遺二卷元畫紀一卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏載宋高宗以後元至正以前諸畫家頗多舛錯如馬遠之父名公顯足名逵乃以逵爲遠之弟以公顯爲逵之孫并云傳家學不逮厥祖顚例甚矣其他脫漏更指不勝屈也
</p>
<div class="section" id="title-15"><h2>
	法書通釋二卷<span class="jiazhu">衍聖公孔昭焕家藏本</span>
</h2></div>
<p class="em2">
	明張紳撰紳字士行一曰字仲紳書史會要但稱爲山東人洪武中官浙江布政使不詳爲山東何地之人亦不詳其出身考明史吳伯宗傳附載鮑恂事稱洪武十五年吉安余詮高郵張長年登州張紳並以明經老成爲禮部主事所薦召至京恂長年皆以老病辭歸惟紳授鄠縣教諭尋召爲右僉都御史終浙江左布政使則紳乃登州人以薦舉起家也是書分十篇曰八法曰結構曰執使曰篇段曰從古曰立式曰辨體曰名稱曰利器曰總論皆彚集晉唐以來名論亦間及蘇軾黄庭堅姜䕫吾衍之說所取古人碑帖祇及唐而止然皆習見之文立式篇辨古無眞書之名鍾王楷書皆是隸法一條足正近代俗劄之陋其所引法書瘞鶴銘前後兩見一列之小楷一列之大楷殆校錄偶疎耶案靜志居詩話曰張紳工大小篆精於賞鑒法書名畫多所品題撰法書通釋一卷今檢此本實爲兩卷蓋朱彝尊偶誤記也
</p>
<div class="section" id="title-16"><h2>
	書學會編四卷<span class="jiazhu">兩淮鹽政採進本</span>
</h2></div>
<p class="em2">
	明黃瑜編瑜字廷美華亭人案明有兩黃瑜皆字廷美皆景泰天順間人其一爲黃佐之祖有雙槐歲抄别著錄此黃瑜則天順六年官肇慶府知府此書即其在肇慶所刻也凡四種一爲劉次莊法帖釋文一爲米芾書史一爲黃伯思法帖刋誤一爲曹士冕法帖譜系無一字之考証而訛脫至不可讀蓋書帕本耳
</p>
<div class="section" id="title-17"><h2>
	書纂五卷<span class="jiazhu">浙江巡撫採進本</span>
</h2></div>
<p class="em2">
	不著撰人名氏惟卷首有翠渠病叟自序考明史儒林傳載周瑛字梁石莆田人成化已丑進士官至四川右布政使學者稱翠渠先生其號與自序合又明史藝文志載周瑛書纂五卷與此本書名卷數並合蓋即瑛書也分原始辨體考法會通擇佐使五篇原始篇論六書辨體篇論古籀篆隸草八分飛白諸體及厯代沿革考法篇論手法筆法書法會通篇論諸家書擇佐使篇論筆墨紙研大抵掇拾舊文故名曰纂自序稱其長孫南鳯年十有一作書以授之故所錄多淺近易明云
</p>
<div class="section" id="title-18"><h2>
	書輯三卷<span class="jiazhu">兩江總督採進本</span>
</h2></div>
<p class="em2">
	明陸深撰深有南巡日錄已著錄是書分爲六篇一曰述通二曰典通三曰釋通四曰筆論五曰體位六曰古今訓凡所採用諸書皆臚列於首而復以法帖源流一篇附其後嘗自書勒石
</p>
<div class="section" id="title-19"><h2>
	明書畫史三卷元朝遺佚附錄一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明劉璋撰璋字圭甫嘉定人是書成於正德乙亥載洪武以來善書畫者得三百七十餘人而釋子六人併綴於末又附元代名家及五季宋金之姓氏隱僻者九人别爲一卷毎人寥寥數言不備本末粗具梗槩而已
</p>
<div class="section" id="title-20"><h2>
	平泉題跋二卷<span class="jiazhu">兩淮鹽政採進本</span>
</h2></div>
<p class="em2">
	明陸樹聲撰樹聲字與吉平泉其别號也南直隸華亭人嘉靖辛丑進士官至禮部尚書事迹具明史本傳此編皆其題跋書畫之文萬曆庚寅其門人黃䅘包林芳等刖輯刋行後附以雜著四則
</p>
<div class="section" id="title-21"><h2>
	畫苑十卷畫苑補益四卷<span class="jiazhu">浙江鮑士恭家藏本</span>
</h2></div>
<p class="em2">
	畫苑十卷明王世貞編畫苑補益四卷詹景鳯編世貞有弇山堂别集已著錄景鳯字東園休寧人由舉人官至平樂府通判世貞所錄凡謝赫古畫品錄一卷李嗣眞續畫品錄一卷沙門彦悰後畫錄一卷姚最續畫品一卷裴孝源貞觀公私畫史一卷沈括圖畫歌一篇荆浩筆法記一篇王維山水論一篇張彦遠厯代名畫記一卷劉道醇宋朝名畫評三卷朱景元唐朝名書錄一卷陳洵直五代名畫補遺一卷<span class="jiazhu">案此以劉道醇作陳洵直乃沿文獻通考之誤語詳本條下</span>鄧椿畫繼十卷黃休復益州名畫錄三卷米芾海嶽畫史一卷計十五種景鳳所補凡梁元帝山水松石格一篇王維畫山水祕訣一篇荆浩論畫山水賦一篇李成山水賦一篇郭熙林泉高致一卷淳于思畫論一卷紀藝一卷宣和論畫雜評一卷韓純全山水純全論一卷李澄叟畫山水訣一卷無名氏論畫山水歌一篇李鹿畫品一卷華光和尚梅譜一卷李衎竹譜詳錄一卷張退公墨竹記一篇董逌廣川畫跋六卷計十六種
</p>
<div class="section" id="title-22"><h2>
	王氏書苑十卷書苑補益八卷<span class="jiazhu">浙江鮑士恭家藏本</span>
</h2></div>
<p class="em2">
	是書亦明王世貞編詹景鳳續編初世貞纂古書家言多至八十餘卷撫鄖陽時擇取十數種什梓板藏襄陽郡齋因水漲漂失尋復以刻本五種畀王元貞翻刻於金陵題曰王氏書苑萬曆辛卯元貞與詹景鳳續刻八種題曰書苑補益世貞書苑五種曰張彦遠法書要錄十卷米芾海嶽書史一卷蘇霖書法鈎元四卷黃伯思東觀餘論二卷黃䚮東觀餘論附錄一卷景鳳補益八種曰孫過庭書譜一卷姜䕫續書譜一卷米芾寶章待訪錄一卷歐陽修試筆一卷宋高宗翰墨志一卷曹士冕法帖譜系雜說二卷吾邱衍學古編一卷劉惟志字學新書摘抄一卷諸書皆有别本單行世貞特裒合刻板遂自立名目是則明人錮習雖賢者不免矣朱國禎湧幢小品曰王弇州不善書好談書法其言曰吾腕有鬼吾眼有神此說一倡於是不善畫者好談畫不善詩文者好談詩文極於禪元莫不皆然古語云知者不言言者不知吾友董思白於詩畫一時獨步然對人絶不齒及也其詆諆世貞至矣然世貞品題書畫賞鑒家實不以爲謬殆以好談致謗歟如此書及畫苑皆其好談之一徵也
</p>
<div class="section" id="title-23"><h2>
	弇州山人題跋七卷<span class="jiazhu">安徽巡撫採進本</span>
</h2></div>
<p class="em2">
	明王世貞撰攷弇州四部稿有雜文跋墨蹟跋墨刻跋畫跋佛經跋諸類此本惟墨蹟跋三卷墨刻跋四卷其文與稿中所載又頗詳畧不同疑當時抄撮以成帙其後又經刪訂入集如集古錄有眞蹟集本之殊也
</p>
<div class="section" id="title-24"><h2>
	中麓畫品一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明李開先撰開先字伯華中麓其號也章邱人嘉靖已丑進士官至太常寺卿明史文苑傳附載陳束傳中稱其性好蓄書藏書之名聞天下今其書目不傳乃傳其書品大致仿謝赫姚最之例品評一代之畫分爲五品每品之中優劣兼陳王士禎香祖筆記曰章邱李中麓太常藏書畫極富自負賞鑒嘗作畫品次第明人以戴文進吳偉陶成杜董爲第一等倪瓚莊麟爲次等而沈周唐寅居四等持論與吳人頗異王弇州與之善嘗言過中麓草堂盡觀所藏畫無一佳者而中麓謂文進畫高過元人不及宋人亦未足爲定論也云云則是編之持論偏僻可知矣
</p>
<div class="section" id="title-25"><h2>
	筆玄要旨一卷<span class="jiazhu">浙江汪啟淑家藏本</span>
</h2></div>
<p class="em2">
	明徐渭撰渭字文淸後更字文長山陰人事迹其明史文苑傳是編論書專以運筆爲主大槩昉諸米氏
</p>
<div class="section" id="title-26"><h2>
	吳郡丹靑志一卷<span class="jiazhu">江蘇巡撫採進本</span>
</h2></div>
<p class="em2">
	明王穉登撰穉登字百穀吳縣人嘉靖中布衣事迹具明史文苑傳是編所載神品一人曰沈周附三人曰周之父桓伯貞桓之師杜瓊妙品四人曰宋克唐寅文徵明張靈附四人曰徵明之子嘉姪伯仁曰朱生周官能品四人曰夏昶夏昺周臣仇英逸品三人曰劉玨陳淳陳栝遺耆三人曰黃公望趙原陳惟允棲旅二人曰徐賁張羽閨秀一人曰仇氏各爲傳贊詞皆纎佻至以仇氏善畫爲牝雞之晨亦可謂不善數典矣
</p>
<div class="section" id="title-27"><h2>
	繪林題識一卷<span class="jiazhu">兩淮鹽政採進本</span>
</h2></div>
<p class="em2">
	明汪顯節編顯節始末未詳萬曆中秀水周履靖鈎摹古今名畫勒於石題曰繪林一時文士多有題識顯節因彚次成帙凡四十二人顯節亦在其中
</p>
<div class="section" id="title-28"><h2>
	海内名家工畫能事二卷<span class="jiazhu">兩淮鹽政採進本</span>
</h2></div>
<p class="em2">
	明張鳳翼撰鳳翼有夢占類考已著錄是編采輯前人論畫緒言然語多淺近僅可以教俗工中有戴逵王維論畫之辭尤出於依託鳳翼不能辨也
</p>
<div class="section" id="title-29"><h2>
	畫禪一卷<span class="jiazhu">浙江鮑士恭家藏本</span>
</h2></div>
<p class="em2">
	舊本題明釋蓮儒撰蓮儒自稱曰石山衲子其始末未詳自跋謂古尊宿六十餘家見於王氏畫苑及夏士良圖繪寶鑑則嘉隆以後人矣所紀自惠覺以下迄智海凡緇流之能畫者皆列焉然元僧中如絶照之見於俟菴集天然之見於林屋漫稿枯林之見於桂隱集南岳雲及蓮公之見於梧溪集鏡塘之見於玩齋集者悉佚不載則其挂漏尚多矣
</p>
<div class="section" id="title-30"><h2>
	湖州竹派一卷<span class="jiazhu">雨江總督採進本</span>
</h2></div>
<p class="em2">
	舊本題明釋蓮儒撰記文同畫竹之派凡二十人蓮儒在明中葉以後而書中稱山谷爲余作詩云云又稱余問子瞻云云而後乃及金元諸人時代殊相剌謬今以所載考之其李公擇妹蘇軾二條乃米芾畫史之文黃斌老黃彝張昌嗣文氏楊吉老程堂六條乃鄧椿畫繼之文劉仲懷王士英蔡珪李衎李士行喬達李倜周堯敏姚雪心盛昭十條乃夏文彦圖繪寶鑑之文吳璜虞仲文柯九思僧溥光四條乃陶宗儀畫史會要之文皆剽竊原書不遺一字惟趙令庇俞澄蘇大年三條未知其剽自何書爾可謂拙於作僞陳繼儒收之彚祕笈中亦失考甚矣
</p>
<div class="section" id="title-31"><h2>
	竹嬾畫媵一卷續畫媵一卷<span class="jiazhu">禮部尚書曹秀先家藏本</span>
</h2></div>
<p class="em2">
	明李日華撰日華有梅墟先生别錄已著錄是書皆裒錄其題畫之作謂之媵者作畫而附以詩文如送女而媵以娣姪也所載諸詩有云霜落蒹葭水國寒浪花雲影上漁竿畫成未擬將人去茶熟香温且自看又云夢壓春寒睡起遲一林疎雨褪臙脂詩翁艇子無人見只有飛來白鷺鷥又云江郷風物正秋初山影沈沈樹影疎野老慣遊渾不覺有人天上憶鱸魚又云樹影苔痕濕不分栗留聲隔幾重雲沙彌詩夢渾無定又在滄江野水濱如此之類雖風骨未高而亦瀟灑有韻惟數首以外語意畧同七律尤頽唐傷格且有以偶題五字亦登梨棗如晚山無限好句者恐未足當楓落吳江冷矣
</p>
<div class="section" id="title-32"><h2>
	墨君題語二卷<span class="jiazhu">禮部尚書曹秀先家藏本</span>
</h2></div>
<p class="em2">
	明項聖謨編聖謨字孔彰秀水人是編皆題詠墨竹之文上卷爲李肇亨作下卷爲李日華作肇亨字會嘉嘉興人日華之子也
</p>
<div class="section" id="title-33"><h2>
	畫說一卷<span class="jiazhu">浙江鮑士恭家藏本</span>
</h2></div>
<p class="em2">
	明莫是龍撰是龍字雲卿以字行更字廷韓華亭人莫如忠之子也萬曆中以貢入國學明史文苑傳附見董其昌傳中其論畫以李成爲北宗王維爲南宗而於維尤無間然又謂有輪廓而無皴法謂之無筆有皴法而無輕重向背明晦謂之無墨頗合畫家宗旨特所錄僅十五條不爲詳盡其末一條稱師趙大年江貫道北苑子昂大李將軍郭忠恕李成集其大成自出機軸再四五年文沈二君不能獨步吾吳矣云云不知其所指何人也
</p>
<div class="section" id="title-34"><h2>
	筆道通會一卷<span class="jiazhu">兩淮鹽政採進本</span>
</h2></div>
<p class="em2">
	明朱象衡編象衡字朗初秀水人是編推廣徐渭筆元要旨而作中多述豐坊之語華亭唐文獻爲之序末有象衡自跋云余性稍慧於法書名跡辨之不爽毫髪其言頗近於夸米芾黃伯思精鑒入神論者尚有同異此事談何容易乎
</p>
<div class="section" id="title-35"><h2>
	寶繪錄二十卷<span class="jiazhu">江西巡撫採進本</span>
</h2></div>
<p class="em2">
	明張泰階撰泰階字爰平上海人萬曆已未進士其家有寶繪樓自言多得名畫眞迹操論甚高然如曹不興畫據南齊謝赫古畫品錄已僅見其一龍首不知泰階何緣得其海戍圖又顧愷之陸探微展子虔張僧繇卷軸纍纍皆前古之所未暏其閻立本吳道元王維李思訓鄭虔諸人以朝代相次僅厠名第六七卷中幾以多而見輕矣揆以事理似乎不近且所列厯代諸家跋語如出一手亦復可疑也
</p>
<div class="section" id="title-36"><h2>
	游鶴堂墨藪二卷<span class="jiazhu">兩淮鹽政採進本</span>
</h2></div>
<p class="em2">
	明周之士撰之士字士貴自號四明居士齊興人御定佩文齋書畫譜列之書家傳中然亦惟採瞿九思序此書之語是其始末無可考矣書中稱董其昌爲恩師則其昌弟子也其書上卷論字體源流及筆法大旨排唐而宗晉下卷評書家優劣所稱明代能書諸家儼然以已名列其中亦可謂躁於自表矣
</p>
<div class="section" id="title-37"><h2>
	書畫史一卷<span class="jiazhu">浙江孫仰曾家藏本</span>
</h2></div>
<p class="em2">
	明陳繼儒撰繼儒有邵康節外紀已著錄此編雜錄書畫家瑣碎之事間及名蹟所在闕畧不備無裨考証如載岐陽石鼓王祥臥氷處劉蜕文冢之類亦多傷於汜濫末附以書畫金湯四則一善趣一惡魔一莊嚴一落䪺各舉十數字以爲品隲尤不脫小品陋習蓋一時風尚使然也
</p>
<div class="section" id="title-38"><h2>
	唐詩畫譜五卷<span class="jiazhu">内府藏本</span>
</h2></div>
<p class="em2">
	明黄鳳池撰鳳池徽州人是書刋於天啟中取唐人五六七言絶句詩各五十首繪爲圖譜而以原詩書於左方凡三卷末二卷爲花鳥譜但有圖而無詩則鳳池自集其畫附詩譜以行也
</p>
<div class="section" id="title-39"><h2>
	畫志一卷<span class="jiazhu">浙江范懋柱家天一閻藏本</span>
</h2></div>
<p class="em2">
	明沈與文撰與文自稱姑餘山人是編所載畫家起唐王維迄元商琦僅十九人復附宋葉夢得評畫行一篇與文爲之注
</p>
<div class="section" id="title-40"><h2>
	畫譜六卷<span class="jiazhu">内府藏本</span>
</h2></div>
<p class="em2">
	不著撰人名氏首唐六如畫譜一卷次五言唐詩畫譜一卷次六言唐詩畫譜一卷次七言唐詩畫譜一卷次木本花譜一卷次草本花譜一卷次扇譜一卷譜首各有小序蓋明季坊本也
</p>
<div class="section" id="title-41"><h2>
	草書集韻五卷<span class="jiazhu">内府藏本</span>
</h2></div>
<p class="em2">
	不著編輯者名氏取漢章帝以下至於元人草法依韻編次每字之下各註其人其編次用洪武正韻蓋明人作也
</p>
<div class="section" id="title-42"><h2>
	研山齋墨蹟集覽一卷法書集覽三卷<span class="jiazhu">編修勵守謙家藏本</span>
</h2></div>
<p class="em2">
	國朝孫承澤撰承澤有尚書集解已著錄是書前有小序即庚子銷夏記之序其文亦與庚子銷夏記同惟前後編次頗異蓋即銷夏記之藁本也後附元人破臨安所得宋書畫目一卷前亦有承澤序今本銷夏錄無之核其所列即元王惲玉堂嘉話之文殆以與秋澗集重出故始載之而終刪之歟
</p>
<div class="section" id="title-43"><h2>
	研山齋圖繪集覽三卷<span class="jiazhu">編修勵守謙家藏本</span>
</h2></div>
<p class="em2">
	不著撰人名氏卷首有退翁小序退翁孫承澤別號也然集中多稱先宫保公評云云疑承澤採掇舊文爲古來畫家作傳草創未竟其後人抄錄成帙因以所作畫跋附綴於後成此編也其書於古來畫家先敘本末後述所見眞蹟附以跋語上卷起顧愷之訖包鼎共四十二家末附不知姓名洛神圖一則下卷起蘇軾訖鄒之麟亦四十二家末附總題明四家畫册一則及題冬日賞菊卷二則自序稱八十二老人則又在庚子銷夏記之後爲其晚年所記矣原本目錄以王宰衞賢邊鸞三人連名而以石榴猴鼠圖花竹禽石圖高士圖三畫並列勘驗書中所載則宰蹟不傳石榴猴鼠二圖屬鸞高士圖屬賢與目互異又目錄終於明四家而書末冬日賞菊卷乃佚不載當時草草編輯此亦明驗且其文已多具庚子銷夏記中此特其隨筆記錄之初稿其中同異之處皆以庚子銷夏記爲長故附存其目不複錄焉
</p>
<div class="section" id="title-44"><h2>
	無聲詩史七卷<span class="jiazhu">編修勵守謙家藏本</span>
</h2></div>
<p class="em2">
	國朝姜紹書撰紹書字二酉丹陽人所著韻石齋筆談自稱前明嘗爲南京工部郞其階則不可考矣是編蒐輯前明畫家自洪武以至崇禎爲四卷附以女史一卷自卷六以下則或眞迹不存或品格未高偶然點染不以畫名者亦附著焉後有嘉興李光暎跋謂鄉人李芳與同時褚鄖均未載入頗以挂漏爲憾然是書採摭博而敘述無法如倪瓚以明初尚存故列之明代矣王鐸已歸命國朝官至禮部尚書亦列之明代是何例乎劉基之傳即曰公鼎彝之迹載在國史兹不復贅矣岳正一傳乃全述直諫之事張靈一傳亦備述狂誕之行連篇累牘於繪事了無關涉又何例也至於末附其子彦初一傳稱其寫山水小景頗具倪黃邱壑蓋不學而能尤爲創見童烏不秀是以附載法言以十七歲之少年方學渲染即列傳於古人之中抑又異矣
</p>
<div class="section" id="title-45"><h2>
	書學彚編十卷<span class="jiazhu">浙江巡撫採進本</span>
</h2></div>
<p class="em2">
	國朝萬斯同撰斯同有讀禮質疑已著錄是編錄厯代善書之人上自倉頡下迄明季共一千五十四人其中如皇甫規妻舊云不知何氏此據張懷瓘書斷知其姓馬後魏江式請定正文字疏稱漢講學大夫秦近小學元士爰禮此據漢書以爲王莽時官董羽謂劉德昇即劉表爲書家之祖此據三國志云表字景升非德昇宣和書譜稱詹思遠史亡其系此據晉書知爲應璩之孫詹字曰思遠譜又稱王邃行書有羲獻法此據晉書知邃爲元帝時人在羲獻之前又稱陳達爲陳人劉珉爲北齊人此據史知達爲晉人珉爲南齊人又稱唐有盧革楊邠書此據史言革邠皆不知學未必眞蹟又稱南唐有李霄遠此據十國春秋知爲李蕭遠宋史鮑由此以爲即鮑愼由避孝宗諱以及模搨蘭亭之說斷從褚遂良昇元祖帖之說斷爲南唐元宗皆頗有考証然此書作於國初迨康熙中御定佩文齋書畫譜出則此爲滄海之一粟矣
</p>
<div class="section" id="title-46"><h2>
	畫法年紀一卷<span class="jiazhu">兩淮鹽政採進本</span>
</h2></div>
<p class="em2">
	國朝郭礎撰礎字石公江都人順治壬辰進士官至順德府知府是編紀厯代善畫人名自晉以迄於國朝附載古畫品目卷帙太狹未免挂漏
</p>
<div class="section" id="title-47"><h2>
	草韻彚編二十六卷<span class="jiazhu">江蘇巡撫採進本</span>
</h2></div>
<p class="em2">
	國朝陶南望編南望字遜亭上海人是書成於康熙中輯錄秦程邈迄明朱克誠共三百四十一家草法分韻編次其平上去三韻乃南望手輯入聲一韻則其友人侯昌言等續訂蓋本辨疑彚辨諸書稍加釐正然傳刻失眞恐未足據爲模範也
</p>
<div class="section" id="title-48"><h2>
	石村畫訣一卷<span class="jiazhu">衍聖公孔昭煥家藏本</span>
</h2></div>
<p class="em2">
	國朝孔衍栻撰衍栻字石村曲阜人是書皆自記其作畫之法
</p>
<div class="section" id="title-49"><h2>
	歷代畫家姓氏韻編七卷<span class="jiazhu">浙江巡撫採進本</span>
</h2></div>
<p class="em2">
	國朝顧仲淸撰仲淸字咸三號松壑嘉興人工繪事尤長於畫蝶有咏蝶詩三百首此書首卷爲帝王藩封之善畫者末爲釋道閨秀外國其中則取畫家姓氏依韻編次取便尋檢無所考証也
</p>
<div class="section" id="title-50"><h2>
	漢溪書法通解八卷<span class="jiazhu">安徽巡撫採進本</span>
</h2></div>
<p class="em2">
	國朝戈守智撰守智字達夫平湖人是集成於乾隆庚午採錄古人論書之語分述古執筆運筆結字訣法譜序六門冠以述古篇則守智之所自撰大致欲仿竇泉述書賦而淹貫宏通終不逮古也
</p>
<div class="section" id="title-51"><h2>
	國朝畫徵錄三卷續錄二卷<span class="jiazhu">浙江巡撫採進本</span>
</h2></div>
<p class="em2">
	國朝張庚撰庚有通鑑綱目釋地糾謬已著錄是編記國朝畫家每人各爲小傳然時代太近其人多未經論定不盡足徵
</p>
<div class="section" id="title-52"><h2>
	月湖讀畫錄一卷<span class="jiazhu">江西巡撫採進本</span>
</h2></div>
<p class="em2">
	國朝王樑撰樑震澤人是編以所見名畫各爲品評其中宋元人畫僅寥寥數軸餘皆明代及近時人也其筆墨蹊徑則全仿李日華六研齋筆記紫桃軒雜綴諸書云
</p>
<div class="section" id="title-53"><h2>
	艶雪齋書品二卷畫苑二卷筆墨紙硯譜一卷<span class="jiazhu">編修勵守謙家藏本</span>
</h2></div>
<p class="em2">
	不著撰人名氏與所作詩評詞曲評合爲一帙猶未竟之稿皆抄撮舊文以備觀覽無一字之發明
</p>
<p class="em2">
	右藝術類書畫之屬五十二部二百二十三卷皆附存目
</p>
<div class="section" id="title-54"><h2>
	琴譜正傳六卷<span class="jiazhu">浙江巡撫採進本</span>
</h2></div>
<p class="em2">
	題明無錫宋仕校正楊嘉森編後又有梧岡道人黃獻跋稱少學琴於司禮監太監戴某刻譜以廣其傳案黃虞稷千頃堂書目有黃獻梧岡琴譜十卷注云獻字仲賢廣西平樂人憲宗時爲中官嘉靖丙午陳經序今此本目止六卷亦無陳經序而有嘉靖辛酉總督漕運都御史吉陽何遷序稱培菴楊子持梧岡琴譜並無錫宋君七曲示之云云則此書乃黃獻原本楊嘉森等所重刻而併其卷數其卷首列三十八勢及詳明字母等篇鄙俚尤甚當亦嘉森等所增入也又獻序自稱宏治丙辰進入内府則爲孝宗時中官虞稷稱憲宗時者或偶誤歟
</p>
<div class="section" id="title-55"><h2>
	琴譜大全十卷<span class="jiazhu">通行本</span>
</h2></div>
<p class="em2">
	明楊表正撰表正號西峯延平人是書彚錄琴譜諸調攷正音文註明指法搜採視他本頗廣初刋於萬曆元年此本又其後增以新曲校正重刊者也
</p>
<div class="section" id="title-56"><h2>
	文會堂琴譜六卷<span class="jiazhu">通行本</span>
</h2></div>
<p class="em2">
	明胡文煥撰文煥字德甫號全菴一號抱琴居士錢塘人是書刻於萬曆丙申凡分十八條皆論琴後十一條多論鼓琴之事卷首有自序云譜多不同琴師炫新改換名目欺弊非一然琴獨尚浙操者猶曲之有海鹽也今余此譜皆新傳之浙操其間首自創制末附鄙見以文會堂別之恐濫厠於叢惡間也
</p>
<div class="section" id="title-57"><h2>
	理性元雅六卷<span class="jiazhu">内府藏本</span>
</h2></div>
<p class="em2">
	明張廷玉撰廷玉字汝光號石初延安人萬曆庚戌進士官至工部郞中是編爲所作琴譜琴凡四式曲凡百篇有本調正調別調指法調法研注諸門又別譜鼓瑟之法按律取音按音協調合一十有二曲爲一卷以附於後
</p>
<div class="section" id="title-58"><h2>
	靑蓮舫琴雅四卷<span class="jiazhu">浙江汪啟淑家藏本</span>
</h2></div>
<p class="em2">
	明林有麟編有麟字仁甫華亭人太僕寺卿景暘之子以父蔭官至龍安府知府凡古琴之制度名稱典故賦詠是編悉爲采錄而琴譜反黜不錄蓋隸事之書非審音之書也據有麟自序乃萬曆癸丑遊西泖時所作靑蓮舫蓋其舟名序云就行笥中書籍采錄然一舟所貯卷軸幾何其言似未可信也
</p>
<div class="section" id="title-59"><h2>
	伯牙心法一卷<span class="jiazhu">浙江巡撫採進本</span>
</h2></div>
<p class="em2">
	明楊掄撰掄號桐菴又號鶴漵江寧人書中客窗新語一曲稱湯顯祖作神化引一曲稱李如眞作則萬曆以後人也凡宫音三曲商音六曲角音三曲徵音七曲羽音三曲商角音三曲慢宫調一曲黃鍾調一曲淒涼調一曲淸商調二曲有詞者六無詞者二十三每詞各有解題詞旨淺拙至謂墨子爲梁惠王時人其陋可想矣
</p>
<div class="section" id="title-60"><h2>
	太古遺音<span class="jiazhu">無卷數　浙江巡撫採進本</span>
</h2></div>
<p class="em2">
	明楊掄撰卷首系四古贊一篇其中上古琴樣一篇自伏羲神農迄劉伯温凡三十四人之琴皆繪之爲圖不經殊甚又繪鍾子期像而以已像厠其後尤爲妄誕焦竑經籍志有太古遺音四卷稱袁均哲著今未之見或掄竊其書而改竄之未可知也
</p>
<div class="section" id="title-61"><h2>
	操縵錄十卷<span class="jiazhu">内府藏本</span>
</h2></div>
<p class="em2">
	國朝胡世安撰世安有大易則通已著錄是書專辨絲音雜引古書爲証兼及詩賦分爲四門曰離音弋載統論聲律曰樂統博稽論琴曰遺音綴筆論琴曰絲系衍記論琵琶筝箜篌絲音可謂大備然主於泛收故實未必能通懸解也
</p>
<div class="section" id="title-62"><h2>
	溪山琴况一卷<span class="jiazhu">内府藏本</span>
</h2></div>
<p class="em2">
	國朝徐谼撰谼太倉人是書共二十四則專論琴聲
</p>
<div class="section" id="title-63"><h2>
	琴學心聲一卷<span class="jiazhu">浙江巡撫採進本</span>
</h2></div>
<p class="em2">
	國朝莊臻鳳撰臻鳳號蜨菴江寧人其書專論琴學先考律吕之原次辨指法之誤又自製新譜十二曲增入舊調之中並以同時贈詩附焉
</p>
<div class="section" id="title-64"><h2>
	琴談二卷<span class="jiazhu">浙江鮑士恭家藏本</span>
</h2></div>
<p class="em2">
	國朝程允基撰允基字寓山徽州人是編上卷爲集論所述皆爲鼓琴諸法及其工拙得失惟所論奇法餘指要直閃法上徽得聲頗識指法之妙與松風閣諸譜不同其餘七要十要之法則人所共知也下卷惟紀琴之故實取備談資而已無關琴理
</p>
<div class="section" id="title-65"><h2>
	琴學内篇一卷外篇一卷<span class="jiazhu">浙江巡撫採進本</span>
</h2></div>
<p class="em2">
	國朝曹庭棟撰庭棟有易準已著錄是書分内外二篇内篇論琴律正變倍半之理及定徽轉調之法外篇則薈萃古今琴說而以己意斷其是非也管律與絃度其生聲取分本不相通以律合琴本原已謬蔡元定謂琴絣定七絃只可彈黃鍾一均朱子謂季通不能琴彈出便不可行庭棟乃取律吕新書所論而一一比附之誤矣其制絃篇云律有十二絃僅有七以爲轉軫便可换調終不盡合當用之律必須因正變半律之數俱制爲絃隨調更張之此正朱子之所譏而庭棟不知也立調篇云黃大太三律以一絃爲宫夾姑二律以二絃爲宫仲蕤林三律以三絃爲宫夷南二律以四絃爲宫無應二律以五絃爲宫說蓋本之趙孟頫琴源然絲數之巨細多寡無可增减如一絃旣定爲黃鍾者不得又目之爲大吕太蔟是以有隨調製絃之說以遷就之今考書中五調統十二官圖所列每絃正倍變之别有十二通七絃則八十四如一絃有黃大太及黃變四律而大吕正律又因官正與羽徵角商倍而分爲五太蔟正律又因宫正徵倍而分爲二黃變又因羽徵角商倍而分爲四不知庭棟何以能盡別之是亦臆說而已矣
</p>
<p class="em2">
	右藝術類琴譜之屬十二部四十九卷<span class="jiazhu">内一部無卷數</span>皆附存目
</p>
<div class="section" id="title-66"><h2>
	宣和集古印史八卷<span class="jiazhu">兩淮鹽政採進本</span>
</h2></div>
<p class="em2">
	明來行學刋行學字顔叔杭州人自序稱耕於石箐山畔桐棺裂得朱筩一函内蜀錦重封宣和印史一卷素絲玉軸硃印墨書蓋南渡以來好事家所寶以自殉者攷輯錄古印始於宋晁克一之集古印格其書一卷見於郡齋讀書志此書則自宋以來諸家書目所不載惟吾衍學古編末有明隆慶二年羅浮山樵附錄五條其世存古今圖印譜式條内載有宣和印譜四卷計其年月適在此書初出之時然則即據此本以載入非古有是書矣况桐棺易朽何以南宋至明猶存其爲依託顯然明白末二行附題所製印色之價某種若干尤爲猥鄙屠隆作序極稱之殊非定論也
</p>
<div class="section" id="title-67"><h2>
	古今印史一卷<span class="jiazhu">内府藏本</span>
</h2></div>
<p class="em2">
	明徐官撰官字元懋吳縣人魏校之門人也校作六書精藴以篆改隸又以古篆改小篆穿鑿附會務以詭激取名官承其師說謬爲高論於摹印一事動引六書爲詞而實於摹印無所解於六書亦無所解許愼說文序載摹印之書別爲一體名曰繆篆而漢人之印傳於今者不啻千百往往與小篆不符如小篆文借鎦爲劉通朋爲鳳而顧氏印藪載漢劉鳳印乃直作隸書劉鳳字者不一而足蓋古之印章所以示信欲人辨識務肖本形使改諸葛亮爲諸葛諒改韓愈爲韓瘉人已不知爲誰矣况如官之所論動以鐘鼎古文鐫之哉他如稱古篆首列倉頡篇其書隋志已佚官何由睹又稱隸書宜結體微方當一一翻篆爲之是漢魏碑刻全然乖謬又稱比干盤鉻季札墓碑皆爲孔子眞蹟季札碑姑無論比干墓中之盤夫子何自書之又稱嘗見宋板說文爲徐鉉所書其弟鍇校正鍇卒於南唐安得預刻宋板甚至謂縣字取系系例首之意假借爲州縣字所以言民之例懸其謬妄更不足辨矣
</p>
<div class="section" id="title-68"><h2>
	印藪六卷<span class="jiazhu">編修江如藻家藏本</span>
</h2></div>
<p class="em2">
	明顧從德撰從德字汝修上海人是編搜羅古印摹刻成譜首尚方諸璽次官印次私印以四聲部分爲次檢閱頗便凡所收錄自其家以及好事者所藏曾經寓目者咸以硃摹其文而詳載其釋文形製於下至前人所集如王俅之嘯堂集古錄趙孟頫之印史吾衍之學古編楊遵集古印譜等書並采掇以備考訂前有隆慶壬申沈明臣序稱從德所藏玉印一百六十有奇銅印一千六百有奇可謂至富序又云集印者太原王常幼安氏今卷前亦題曰王常延年編顧從德汝修氏校蓋同時編次之人也是書初名集古印譜王穉登始易之曰印藪說見從德自序云
</p>
<div class="section" id="title-69"><h2>
	印史五卷<span class="jiazhu">兩淮鹽政採進本</span>
</h2></div>
<p class="em2">
	明何通撰通字不違松江人是書成於萬曆中取厯代名人各爲刻一私印而畧附小傳於下秦十九人西漢一百一十一人東漢二百六人蜀十八人吳七人魏二十八人晉八十一人宋七人齊二人梁九人北魏六人周二人隋十三人唐一百七十八人五代十一人宋一百二十人元十四人其去取頗不可解如秦以李斯爲首公孫鞅次之二人行事無足取且鞅在斯前不知何以顚例四皓僅取東園公綺里季不知何所優劣漢有孔僅桑宏羊唐有李義府許敬宗高力士五代有敬新磨亦不知何以甄錄其印欲仿漢刻而多違漢法如二名分爲兩行複姓乃作回文不知漢印二名複姓皆不割裂其文也又參以鐘鼎之文不知漢印之不合小篆者多兼用隸法不用古篆也班固曰班固孟堅王粲曰仲宣王粲漢印無此文法也劉字亮字說文所無參之隷法是矣庾亮陳亮乃作諒字王凝之從小篆矣李陽氷乃又作凝字不又自亂其例乎大抵拘於俗工之配合而全未考古耳
</p>
<div class="section" id="title-70"><h2>
	印存初集二卷印存玄覽二卷<span class="jiazhu">内府藏本</span>
</h2></div>
<p class="em2">
	國朝胡正言撰正言字曰從海陽人前明嘗官武英殿中書舍人以摹印名一時是編其印譜也初集以朱印之別名元覽者則以墨印之大抵名字印十之八齋閣印十之一鐫成語者十之一自明中葉篆刻分文彭何震二家文以秀雅爲宗其末流傷於娬媚無復古意何以蒼勁爲宗其末流破碎楂枒備諸惡狀正言欲矯兩家之失獨以端重爲主頗合古人摹印之法而學之者失於板滯又爲土偶之衣冠矣
</p>
<p class="em2">
	右藝術類篆刻之屬五部二十四卷皆附存目
</p>
<div class="section" id="title-71"><h2>
	適情錄二十卷<span class="jiazhu">浙江范懋柱家天一閣藏本</span>
</h2></div>
<p class="em2">
	明林應龍編應龍字翔之永嘉人嘗充禮部儒士是書成於嘉靖乙酉前八卷載日本僧虚中所傳奕譜三百八十四圖第九卷以下爲外篇補遺圖說則應龍所蒐錄也
</p>
<div class="section" id="title-72"><h2>
	奕史一卷<span class="jiazhu">浙江巡撫採進本</span>
</h2></div>
<p class="em2">
	明王穉登撰穉登有吳郡丹靑志已著錄是編厯述古來奕品敘次頗爲簡潔其末附辨論一則駁諸書附會神奇之說亦頗中理
</p>
<div class="section" id="title-73"><h2>
	奕律一卷<span class="jiazhu">安徽巡撫採進本</span>
</h2></div>
<p class="em2">
	明王思任撰思任字季重山陰人萬曆乙未進士官至江西按察司僉事是編定奕棋禁令各以明代律文列前而以奕者所犯附會比照之分笞杖徒三等納贖有差凡四十二條夫奕以消間遣興而限以苛例使拘苦萬狀動輙得咎斯亦不韻之極矣無論其所定當否也
</p>
<div class="section" id="title-74"><h2>
	秋仙遺譜十二卷<span class="jiazhu">内府藏本</span>
</h2></div>
<p class="em2">
	不著撰人名氏皆奕圖也前冠以馬融圍棋賦班固奕旨張撰碁經劉仲甫碁法及圍棋十訣前集八卷後集四卷驗其板式蓋明刋本也
</p>
<div class="section" id="title-75"><h2>
	射書四卷<span class="jiazhu">兩江總督採進本</span>
</h2></div>
<p class="em2">
	明顧煜撰煜字銘栢自題曰西神矍圃案無錫有西神山則無錫人也其仕履無考是編掇拾羣書論射之言彚爲一書卷首載明代武科制詔疏議數條次射法次射式次馬射次射禮其射法射式中所引之書多注秘授二字而不詳所從來射禮考則首載明代考試武生儀又摭拾三禮及吳越春秋白虎通初學記數則而以袁黃兵制考黃道周馬政考勞堪馬說及前人詩賦數篇雜綴其後體例頗爲蕪雜
</p>
<div class="section" id="title-76"><h2>
	射義新書二卷<span class="jiazhu">浙江巡撫採進本</span>
</h2></div>
<p class="em2">
	明程道生撰道生海寧人是編上卷雜引禮記周禮及各子史中言射之事抄撮故實無所發明下卷則專言射訣而所引祇武編紀效新書武經節要射家心法四種亦皆紙上空談無濟於用末附雜記數則載餋由基神射法具列呪詞符籙尤怪誕不經矣
</p>
<div class="section" id="title-77"><h2>
	壺譜一卷<span class="jiazhu">兩淮鹽政採進本</span>
</h2></div>
<p class="em2">
	明李孝元撰孝元字松橋滑縣人嘉靖中官都司經厯其書以投壺之法圖之爲譜凡十八目一百三十餘式雖非禮經古制亦技藝之一種也
</p>
<div class="section" id="title-78"><h2>
	壺史三卷<span class="jiazhu">内府藏本</span>
</h2></div>
<p class="em2">
	明郭元鴻撰元鴻泰和人是書成於萬曆丁丑以投壺爲射禮之遺爲之考訂首引羣書次載司馬光譜次列所創新名
</p>
<div class="section" id="title-79"><h2>
	五木經一卷<span class="jiazhu">直隷總督採進本</span>
</h2></div>
<p class="em2">
	唐李翺撰記摴蒲之戲元革爲之注其法有圖有例故陳氏書錄解題載五木經一卷並圖例今圖例已佚非全書矣程大昌演繁露疑所述與史語不合然謂摴蒲久廢不傳賴有此文而五木之形製齒數亦粗可考顧大韶作五木經辨則謂按以古六博格五之法殊相繆戾知此經是翺所戲作借古摴蒲盧白雉犢之名以行打馬之法實非古之五木所引後漢書梁冀傳注及列子楊朱篇注考證甚詳合二人所論觀之則是書爲翺自出新意明矣
</p>
<div class="section" id="title-80"><h2>
	九經二卷<span class="jiazhu">江兩巡撫採進本</span>
</h2></div>
<p class="em2">
	不著撰人名氏序稱宋徽宗金章宗皆愛捶九序末云述爲九經增注簡<span class="jiazhu">案簡字句意未完疑下脫一中字謹附識於此</span>諒好事者從而詠歌之則經注本一人所作其書借擊毬之事以寓意文詞頗有可觀序稱龍集壬午似爲元至正二年作也
</p>
<div class="section" id="title-81"><h2>
	雙陸譜一卷<span class="jiazhu">永樂大典本</span>
</h2></div>
<p class="em2">
	舊本題了角道人撰前有元林子益序稱雙陸之戲始於陳思王道人來閩隨動而應無不勝者一日遺此書而去竟冺其迹於是人以了角伷稱之得是譜者用之如神矣云云其書有圖有例有論於進退棄取之機言之頗詳
</p>
<p class="em2">
	右藝術類雜技之屬十一部四十八卷皆附存目
</p>
<p class="margin2">
	案射法漢志入兵家文獻通考則入雜技藝今從之象經奕品隋志亦入兵家謂智角勝負古兵法之遺也然相去遠矣今亦歸之雜技不從其例
</p> 



</div></body></html>