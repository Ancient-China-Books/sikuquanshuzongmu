<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百二十九·子部三十九（雜家類存目六）</title></head><body><div id="text">

<p>
<strong>欽定四庫全書卷一百二十九</strong>
</p>
<div class="section" id="title-0"><h1>
	子部三十九
</h1><hr/></div>
<div class="section" id="title-1"><h2>
	雜家類存目六
</h2></div>
<div class="section" id="title-2"><h2>
	蔣說二卷<span class="jiazhu">兩淮鹽政採進本</span>
</h2></div>
<p class="em2">
	國朝蔣超撰超有峩嵋山志已著錄蔣說者蓋因其姓以名書如僧肇著書名曰肇論之類也而觀其自序乃轉讀菰蔣之蔣已爲詭僻其書雜記聞見别類分門附以議論大旨明鬼而尚儉尤尊佛氏至以儒童菩薩化生孔子爲實然其論時政三十餘條欲復封建一說尤迂謬難行惟卷末記節烈數十條或可備志乘采擇耳
</p>
<div class="section" id="title-3"><h2>
	雲谷卧餘二十卷續八卷<span class="jiazhu">浙江廵撫採進本</span>
</h2></div>
<p class="em2">
	國朝張習孔撰習孔字念難歙縣人順治己丑進士官至山東提學僉事其書喜議論而不甚攷證多以私臆斷古人又果於自信如杜甫之詩皆爲改定左邱明之傳亦爲刪削此自有詩文以來無人敢爲之事也
</p>
<div class="section" id="title-4"><h2>
	蒿菴閒話二卷<span class="jiazhu">桂林府同知李文藻刋本</span>
</h2></div>
<p class="em2">
	國朝張爾岐撰爾岐有周易說畧已著錄是編乃其劄記之文凡二百九十六條顧炎武與汪琬書自稱精於三禮卓然經師不及爾岐故原跋以是編爲日知錄之亞然日知錄原原本本一事務窮其始末一字務核其異同是編特偶有所得隨文生義本無意於著書謂之零璣碎璧則可至於網羅四部鎔鑄羣言則實非日知錄之比如曾子易簀一條稱嘗見一書說楚國曾聘曾子爲相是當時亦曾作大夫故季孫得以此爲遺云云案韓詩外傳稱曾子仕於莒得粟三秉方是之時曾子重其祿而輕其身親没之後齊迎以相楚迎以令尹晉迎以上卿方是之時曾子重其身而輕其祿又稱曾子仕齊爲吏後南遊於楚得尊官爾岐所謂嘗見一書當即指此然韓嬰採掇雜說前後已自相違異豈可引以詁經顧炎武必無是語矣其論吳澄三禮考註出於依托極爲精核蓋爾岐本長於禮故剖析鑿鑿使盡如斯則方駕日知錄可也
</p>
<div class="section" id="title-5"><h2>
	暑窻臆說二卷<span class="jiazhu">山東廵撫採進本</span>
</h2></div>
<p class="em2">
	國朝王鉞撰鉞有粤遊日記已著錄是編則世德堂遺書第四種也前有自序稱三伏酷毒揮汗之餘取架上書得明人小說百餘種逡巡讀之隨讀隨筆今核其名目似所讀乃陶珽續說郛也如辨華野纂聞記劉球事涉異編勦太平廣記所載慕容垂詩春風堂隨筆誤記元韶娶魏孝武后事之類亦間有可采而體例不善賔主混淆不辨孰爲原文孰爲鉞語是則排纂之過耳
</p>
<div class="section" id="title-6"><h2>
	聽潮居存業十卷<span class="jiazhu">江西廵撫採進本</span>
</h2></div>
<p class="em2">
	國朝原良撰良字鳴喜江西樂安人順治中貢生官寜都縣訓導是書分十編各立四字標目一曰明宗正學前多講學之語後亦雜論經義如謂孔子學問源於契及成湯武丁謂刪詩存車粼爲預知秦有趙高之禍皆失之附會二曰身世要則多論世故如陰德一條旣云陰德非惟不求人知亦不可求天知報應緩急一條又稱天不急性却有記性吾輩於善念善事須忍耐爲之隔半頁而自相矛盾附以讀書作文十六則亦殊不倫三曰史會大綱四曰友古特評五曰羣古對觀六曰左國補議皆史論也但大綱多論世運盛衰特評則品藻人物對觀則摭古之相類者論之補議則仿吕祖謙左氏博議柳宗元非國語而斟酌其說耳七曰讀餘誌畧大致如王世貞讀書後而彌爲膚淺如以考工記爲三代以上之書不宜附之於周是併鄭之削宋之斤吳越之劍諸句亦未讀也八曰元圃餘珍剽掇舊事畧加評斷亦史論之旁支九曰韻林隨筆皆所作詩話如謂庾信詩爲梁之特出唐之先鞭而文選少載又謂劉禹錫元稹白居易與宗楚客同賦金陵懷古詩則其他可以槩見矣十曰山野寤言皆私撰經世之策尤多迂濶之談大抵好爲議論而所學則未能淹貫者也
</p>
<div class="section" id="title-7"><h2>
	匡林二卷<span class="jiazhu">浙江汪汝瑮家藏本</span>
</h2></div>
<p class="em2">
	國朝毛先舒撰先舒有聲韻叢說已著錄是編皆其議論之文裒爲一集自序稱讀蘇軾志林稽諸事理時或戾焉因偶爲駁正數叚更取他作之類似者併錄之得若干篇名曰匡林則是書立名當爲匡正志林之義而與軾辨者僅二三條其餘皆自錄集中雜文與近人辨者然則以裒聚衆作謂之林以力排俗論謂之匡觀其小匡文鈔序以小有所匡爲說可互證也先舒嘗與毛奇齡書戒其詆訶太甚故持論不似奇齡之獷然習尚實似奇齡但奇齡喜談經先舒喜談史奇齡好蔓引典籍先舒好推究事理奇齡好與古人爭先舒好與今人爭耳其中如謂春秋不書隱公即位所以誅平王鄭伯克叚之事罪在叚不在鄭伯齊桓首止之盟定王世子爲大惡皆故爲高論牽引夢與九齡之文以駁艾南英亦頗附會使盡如其題杜詩注之類則善矣
</p>
<div class="section" id="title-8"><h2>
	庸言錄<span class="jiazhu">無卷數　浙江吳玉墀家藏本</span>
</h2></div>
<p class="em2">
	國朝姚際恒撰際恒字善夫徽州人是編乃其隨筆劄記或立標題或不立標題蓋猶草創未竟之本際恒生於國朝初多從諸耆宿游故徃徃剽其緒論其說經也如闢圖書之僞則本之黄宗羲闢古文尚書之僞則本之閰若璩闢周禮之僞則本之萬斯同論小學之爲書數則本之毛奇齡而持論彌加恣肆至祖歐陽修趙汝禖之說以周易十翼爲僞書則尤横矣其論學也謂周張程朱皆出於禪亦本同時顔元之論至謂程朱之學不息孔孟之道不著則益悍矣他如詆楊漣左光斗爲深文居功則三朝要典之說也謂曾銑爲無故啟邊釁則嚴嵩之說也謂明世宗當考興獻則張桂之說也亦可謂好爲異論者矣
</p>
<div class="section" id="title-9"><h2>
	筠廊偶筆二卷二筆二卷<span class="jiazhu">内府藏本</span>
</h2></div>
<p class="em2">
	國朝宋犖撰犖有滄浪小志已著錄是書皆雜記耳目見聞之事其中如回雁峰考之類亦間資考證然如風風雨雨送春歸一詩向謂乃無名道士所作此獨載爲鬼詩劉廷璣在園雜志又考校字句辨其是非實則明人所刋醒世恒言傳奇中詩不知何以訛傳至是也亦足徵小說之不足憑矣
</p>
<div class="section" id="title-10"><h2>
	二樓紀畧四卷<span class="jiazhu">浙江廵撫採進本</span>
</h2></div>
<p class="em2">
	國朝佟賦偉撰賦偉字靑士襄平人官寜國府知府寜國舊有北樓即南齊謝朓之高齋明嘉靖中知府朱大器又起文昌臺設書院其下賦偉更爲修治題曰南樓毎乘暇遊晏其間因雜錄見聞爲此書多自述其政績及旁涉他事不盡有關於二樓旣非地志又非說部九流之内無類可歸姑附之雜家類焉
</p>
<div class="section" id="title-11"><h2>
	介軒遺筆二卷<span class="jiazhu">江西廵撫採進本</span>
</h2></div>
<p class="em2">
	國朝史旣濟撰旣濟字若川鄱陽人是編皆隨筆記錄多誌其家世本末及江右近事間及經史亦罕所考據發明
</p>
<div class="section" id="title-12"><h2>
	復堂雜說一卷<span class="jiazhu">江西廵撫採進本</span>
</h2></div>
<p class="em2">
	國朝史白撰白字堅又鄱陽人書中皆雜論經史之語其解易卦多尚互體頗能復古其餘皆習見之語首尾僅四十餘則蓋其隨筆劄記而後人抄撮成帙者也
</p>
<div class="section" id="title-13"><h2>
	竹村雜記二卷<span class="jiazhu">江西廵撫採進本</span>
</h2></div>
<p class="em2">
	國朝史白撰亦復堂雜說之類而條目稍多其中謂左傳國語非一人所作引黄池之會左氏作先晉人國語作吳公先歃爲證頗能得間解壹發五豝以中必叠雙爲誤解朝隮于西以朱註作雨止爲誤亦頗見疏剔至謂桎梏而死爲桎梏於人欲則殊失之穿鑿其他亦不能一一精確也
</p>
<div class="section" id="title-14"><h2>
	山志六卷<span class="jiazhu">江蘇周厚堉家藏本</span>
</h2></div>
<p class="em2">
	國朝王宏撰撰宏撰有周易筮述已著錄是編乃其筆記之文議論多而考證少亦頗及見聞雜事其論曾子字子輿孟子受業子思之門人不應亦字子輿不知古不諱字即弟子亦不避師名董仲舒弟子有吕歩舒漢人最重師承當時不以爲非也其論古詩東城高且長與燕趙多佳人當從文選注分爲二篇不知李善五臣並無此語此語起於明張鳯翼之纂注不足爲據陸機所擬及徐陵玉臺新詠亦均作一首鳯翼何從知爲二也其載明世宗論書武成篇有引用歐陽修語指爲有功於六經楊一淸對以修之解經僅見武成宏撰以一淸之對爲是是均未知修自有詩本義也其載郭正域所刻韻經爲沈約故本詆屠隆未見其書是韻書原委全未尋檢也其載簡紹芳之說辨揚雄未嘗仕王莽是未核李善文選注王儉集序所引劉歆七畧也其爲楊嗣昌辨冤亦恩怨之見不足爲憑至於紀孫傳庭之死謂得於其至戚孔{氵傑}儒與史小異可資參考其講學諸條亦皆醇正平允與孫承澤雖友善而無所曲狥頗能去門戶之見爲可取云
</p>
<div class="section" id="title-15"><h2>
	尚論持平二卷析疑待正二卷事文標異一卷<span class="jiazhu">浙江吳玉墀家藏本</span>
</h2></div>
<p class="em2">
	國朝陸次雲撰次雲有八紘譯史已著錄三書皆辨證經史疑義體例相同特隨得一二卷即以付梓遂各立名目實則一書而再續耳尚論持平上卷論五經下卷論四書及子史多捃拾瑣說而叅以臆斷如水流濕火就燥濕自爲卑濕燥自爲乾燥而取秦觀之說謂濕者土之氣土者水之妻夫從妻好故水流濕燥者金之氣火者金之夫妻從夫令故火就燥殊穿鑿無理謂周南召南即舜歌之南風謂詩以𨚍鄘衛並列存三監也存三監所以存殷也殷祀之絶有未愜於聖人之心者謂夫子錄秦風寺人之令爲預見趙高之禍謂㤗誓武成皆稱紂爲商證殷爲地名非國號皆杜撰無稽至春秋未嘗擯楚論語不語怪力亂神爲指春秋皆郝敬之謬談孟子論貴戚之卿爲陰指田文之將簒乃于慎行之妄說管蔡爲殷之忠臣文王之孝子尤郭子章之悖語一槪錄之殊失裁斷謂尚書逸篇乃逸於孔子之時不逸於秦火之後謂忠經真出馬融其注真出鄭元更漫無考證矣析疑待正於豳風七月孟子十一月徒杠成十二月輿梁成皆力主周用夏正與尚論持平中春王正月一條自相矛盾其推崇僞撰三墳爲古書蓋陰勦鄭樵之說而諱其所出癸辛雜識辨詩序后妃之德句謂后指文王妃指太姒以是例之則葛覃序稱后妃所自作將文王與太姒聯句乎螽斯序稱居妃不妬忌將以不妬忌加文王乎其說至爲無理而次雲取之殊不可解事文標異稱黄帝素問引古月令按素問無引月令之文其注中所言乃宋林億等校正引唐月令與黄帝無闗又稱大學石經本按石經出自豐坊其政和年號之舛迕合兩賈逵爲一人之謬誤前人已辨之尤侗艮齋雜說不暇致詳次雲又述之亦爲失考惟其稱緇衣所載葉公之顧命注家以爲沈諸梁者其文實在汲冢周書祭公解内葉字爲蔡字之訛其言有據可以備一解耳
</p>
<div class="section" id="title-16"><h2>
	在園雜志四卷<span class="jiazhu">浙江廵撫採進本</span>
</h2></div>
<p class="em2">
	國朝劉廷璣撰廷璣字玉衡號在園鑲紅旗漢軍由廕生官至江西按察使後降補分廵淮徐道是編雜記見聞亦間有考證頗好譽己詩似張表臣珊瑚鉤詩話四卷錄乩仙詩至十五六頁亦太近夷堅諸志所記邊大綬伐李自成祖墓事甚詳然與大綬自序不甚合疑傳聞異詞也
</p>
<div class="section" id="title-17"><h2>
	妙貫堂餘譚六卷<span class="jiazhu">江西廵撫採進本</span>
</h2></div>
<p class="em2">
	國朝裘君宏撰君宏字任遠新建人康熙丙子舉人是書多記舊聞隨事論斷或意所未盡則本條之下更綴餘論以申之凡分五類一曰譚史二曰譚學三曰譚詩文四曰淸譚五曰雜譚記其鄕人之事爲多
</p>
<div class="section" id="title-18"><h2>
	東山草堂邇言六卷<span class="jiazhu">戶部尚書王際華家藏本</span>
</h2></div>
<p class="em2">
	國朝邱嘉穗撰嘉穗有考定石經大學經傳解已著錄是編乃其劄記之文分經史性命學問政教見聞詩文六門大抵好爲論辨而考據甚疏其有婦人焉一條以婦字爲嬀字之訛指爲陳胡公滿絶無典據其古文韻語一條謂中庸仲尼祖述堯舜一章爲隔句用韻乃孔子贊如武字土字已見今韻上聲七麌他如幬字悖字化字大字音皆相近想古韻可通用惟如日月之代明明字乃平聲不可假借或當叶作暮字其說乖謬托之夢中神授尤爲怪誕其三年喪辨一條謂古禮實三十六月不知唐王元感已有此說爲先儒所駁至謂此說出魯詩世學係宋本今坊中無之是併豐坊不知爲何代人也哀梨一條謂哀字非姓非地殊不可解當作袁字是併世說新語未考也至魚符一條謂我朝因前明之制凡朝參官給牙牌懸於腰間以通禁門更爲草野傳聞之語蓋其著書大旨在於講學而又好奇嗜博雜及他事違才易務故踳駁如斯至五卷見聞一門全類小說六卷詩文一門多論八比尤與全書不類也
</p>
<div class="section" id="title-19"><h2>
	蓉槎蠡說十二卷<span class="jiazhu">浙江孫仰曾家藏本</span>
</h2></div>
<p class="em2">
	國朝程哲撰哲字聖跂歙縣人此編前有王士禎序稱其抱博辨之才具論斷之識無雷同勦說之弊然其書雜掇瑣聞不甚考證大抵皆才士聰明語耳
</p>
<div class="section" id="title-20"><h2>
	道驛集四卷<span class="jiazhu">浙江廵撫採進本</span>
</h2></div>
<p class="em2">
	國朝張祖年撰祖年字申伯湯溪人是集其所自編凡再易刋板乃定卷一曰正學闡微泛論四書性理諸書卷二曰正史闡微大致似胡寅讀史管見卷三曰雜文提要卷四曰雜著提要大抵多講學之語祖年自稱張栻二十世孫故力辨張浚殺曲端事說論語孟子皆主栻說而於明英宗免聖賢後裔差役一事尤頌美不置云
</p>
<div class="section" id="title-21"><h2>
	讀書隨記一卷續記一卷剩語一卷<span class="jiazhu">編修汪如藻家藏本</span>
</h2></div>
<p class="em2">
	不著撰人名氏自題曰湖上逸人又署上章攝提格爲庚寅歲相其板式蓋康熙中所刊也其書皆摘錄經史中語而以己意論斷之然無所發明剩語爲詩賦小詞數十首於句下各加箋註亦無可採
</p>
<div class="section" id="title-22"><h2>
	巵壇對問六卷<span class="jiazhu">江蘇廵撫採進本</span>
</h2></div>
<p class="em2">
	國朝江德中撰德中有西粤對問已著錄是書首卷論支干及日月星雲之事二卷以下則雜論經史其自序云斯編紀事初詳甲子譜年也間存姓氏愼交也今覆審是書所載與二語絶不相應疑已經他人刪訂非其原本矣
</p>
<div class="section" id="title-23"><h2>
	經史慧解六卷<span class="jiazhu">浙江廵撫採進本</span>
</h2></div>
<p class="em2">
	國朝蔡含生撰含生字天度蕭山人其自署稱固陵者即今蕭山縣西興地也是書雜取經史事蹟人物各著論一篇凡二百二十有一其文縱横辨難頗似毛奇齡好爲異說亦似之然博贍不及也末一篇論孟子謂孟子之徒如萬章公孫丑輩其言鄙悖淺俚而惜已不遇孟子謂僕無從受孟子無可授其爲不遇則均其高自位置又甚於奇齡二人生同邑里或亦聞風而興變本加厲歟
</p>
<div class="section" id="title-24"><h2>
	任菴語畧<span class="jiazhu">無卷數　直隸總督採進本</span>
</h2></div>
<p class="em2">
	國朝王建衡撰建衡有讀史辨惑已著錄是編乃其筆記之文不分卷數但錄爲上下二冊自述性喜讀書儲藏甚富今觀其上冊所論皆商維濬稗海所載下冊所論皆陶宗儀說郛所載也
</p>
<div class="section" id="title-25"><h2>
	嶺西雜錄二卷<span class="jiazhu">江西廵撫採進本</span>
</h2></div>
<p class="em2">
	國朝王孝詠撰孝詠字慧音吳縣人自序題彊圉大荒落之歲當爲乾隆二年丁巳其時舊唐書猶未刋刻頒行故孝詠有重刋之議也是書乃孝詠客遊廣西時作其中頗紀粤事而所考證議論無闗於粤者甚多蓋以成於嶺西而名非記其風土也孝詠猶及與朱彝尊等游故耳目濡染所言徃徃有根柢其中如評李贄屠隆祝允明皆極確當其論徐炯註李商隱文集程嬰公孫杵臼事未詳左氏記趙武此事與史記全殊失之不考其欲以山海經老子莊子楚詞水經爲十三經羽翼則文人好異之談又墮明人習氣矣
</p>
<div class="section" id="title-26"><h2>
	後海堂雜錄二卷<span class="jiazhu">江蘇廵撫採進本</span>
</h2></div>
<p class="em2">
	國朝王孝詠撰是書成於乾隆甲申年已七十五矣多評論古人亦間及近事其學多本毛奇齡故欲以奇齡配孔子廟未免偏私其文人相輕一條載王士禎奬拔趙執信惟恐不及而執信薄行負心於其死後作談龍錄云云案執信爲士禎之甥壻其相失結釁在士禎庄前故居易錄中論二馮批才調集有鑄金呼佛之誚談龍錄序亦有年月可稽孝詠以爲士禎没後始著書非其實也
</p>
<div class="section" id="title-27"><h2>
	南村隨筆六卷<span class="jiazhu">浙江廵撫採進本</span>
</h2></div>
<p class="em2">
	國朝陸廷燦撰廷燦有續茶經已著錄此其家居時取平日所見聞雜錄之而於新城王士禎商邱宋犖兩家說部採取尤多蓋廷燦爲士禎與犖之門人故其議論皆本之池北偶談筠廊隨筆諸書而畧推擴之其中如辨古人之登高不獨重九開元寺紙簫勝於磁簫諸條亦頗見新意至其載漢設官七千五百餘員乃後漢之制不知前漢則其數較倍推梁蕭子顯之同姓名錄不知子顯書世已無傳考据亦時有未密也
</p>
<div class="section" id="title-28"><h2>
	枝語二卷<span class="jiazhu">浙江廵撫採進本</span>
</h2></div>
<p class="em2">
	國朝孫之騄撰之騄所輯尚書大傳已著錄是書取花木蔬果之類各爲銓釋畧於形色性味而詳於名義或穿鑿其偏旁或附會其音聲偏旁音聲皆不可通則宛轉假借牽合故實以寓議論大抵以陸佃埤雅爲鼻祖然埤雅之失在於好引字說而所長在於考據經典之騄不效其考據而效其字說亦可謂不善學矣古來著錄之例草木種植當附農家名物訓詁當附小學是書皆近之而皆不類姑附之於雜家焉
</p>
<div class="section" id="title-29"><h2>
	諤崖脞說五卷<span class="jiazhu">浙江廵撫採進本</span>
</h2></div>
<p class="em2">
	國朝章楹撰楹字柱天浙江新城人雍正癸丑進士官靑田縣教諭是書皆其隨意抄撮之語初名噩崖脞說後更今名一卷曰詩話多錄同時諸人贈答詩篇而已作亦附見一二二卷曰昔遊乃述平生經厯山水佳勝三卷曰詫異則紀近世異聞而間證以古事四卷五卷曰摭軼則諸書紀載非世所習見者節錄大畧而以己見發明之畧似史論之體
</p>
<div class="section" id="title-30"><h2>
	書隱叢說十九卷<span class="jiazhu">浙江廵撫採進本</span>
</h2></div>
<p class="em2">
	國朝袁棟撰棟號漫恬吳江人是書雜抄小說家言叅以己之議論亦頗及當代見聞原序擬以洪邁容齋隨筆顧炎武日知錄棟自序亦云摹仿二書然究非前人之比也
</p>
<div class="section" id="title-31"><h2>
	然疑錄六卷<span class="jiazhu">江蘇廵撫採進本</span>
</h2></div>
<p class="em2">
	國朝顧奎光撰奎光有春秋隨筆已著錄是編乃其筆記之文其中說春秋者十之五六說四書者十之二三其他論史論詩論文及雜論事理者僅十之一二所徵引不甚博而立說大抵中理其論四書取毛奇齡之淹洽而不取其巧辯論春秋駁胡安國諸人之苛刻而一一原情準勢皆爲可取論嘉靖大禮一事厯駁張璁桂萼方獻夫之說而謂楊廷和特操之已蹙遂相激彌甚可謂持平之議其論文論詩亦具有所見惟力駁公羊傳爲尊者諱之文則似持平而實乖理夫褒貶者是非之公義聖人不得私也忠孝者臣子之大分聖人亦不得越也董狐之於趙盾南史之於崔杼特同爲齊晉之臣耳若春秋則魯史孔子則魯人也其被弑之主若隱公閔公皆魯之先君其與弑之人若桓公宣公亦魯之先君也書薨而不地其實固不没矣如儼然立其子孫之朝而奮筆大書以惡逆之名加祖宗是豈天理之所宜而人情之所安哉奎光所論是證父攘羊之直非聖人之義也
</p>
<div class="section" id="title-32"><h2>
	潇湘聽雨錄八卷<span class="jiazhu">編修程晉芳家藏本</span>
</h2></div>
<p class="em2">
	國朝江昱撰昱有尚書私學已著錄是編乃其弟官常寜知縣時昱奉母就養因摭見聞考訂故實著爲一編曰聽雨者取蘇軾兄弟對牀語也其中如辨轄神祠即軫宿旁之左轄右轄長沙翼軫分野乃土人祀其分星又如引幽明錄證渣江爲查江引玉篇北史及歐陽詢書温彦博碑證案牘以準作准非宋時院吏避寇準名其言頗有根據其辨衡山岣嶁碑一篇考究詳明知確岀近時僞撰尤足祛干古之惑惟讕言瑣語頗傷泛濫不免失之貪多耳
</p>
<div class="section" id="title-33"><h2>
	經史筆記<span class="jiazhu">無卷數　兩江總督採進本</span>
</h2></div>
<p class="em2">
	國朝潘繼善撰繼善有音律節畧考已著錄是書皆偶拈經史之文爲之論說其論經如堯典月令中星不同合朔置閏測算南陔無辭周禮缺冬官周改時月論史如吕后䘮心無恥不得祔於高祖孫權吕蒙爲漢賊王守仁不說良知其所積自能有用但其心中恍惚若有所見遂忘前此學問之力而歸功於良知其立論亦頗準於理但皆人人所共知耳
</p>
<div class="section" id="title-34"><h2>
	毛氏殘書三種<span class="jiazhu">無卷數　江蘇廵撫採進本</span>
</h2></div>
<p class="em2">
	國朝毛羽宸撰原本不題書名亦無序跋目錄凡分三部曰理學部多談心性曰儒學部多考證名物典制曰史學部則史評也似全書不止於此此其殘稿耳書中頗詆斥朱子如謂性與天道晦菴以詞章晦之而晩更以與季通所言者與衆共言雖欲使禪宗不寄我籬下不可得其說頗悖檢書中有閲陶不退閬園集序說一篇甚推李贄知其學所由來源流未正矣
</p>
<div class="section" id="title-35"><h2>
	榴園管測五卷<span class="jiazhu">湖南廵撫採進本</span>
</h2></div>
<p class="em2">
	國朝王元復撰元復字能愚號醒齋里籍未詳是編採永樂性理大全所列周子太極圖說邵子皇極經世書朱子易學啟蒙蔡元定律吕新書蔡沈洪範數諸書而引伸其說大抵因襲舊文而叅以臆斷所附天度月度及雜論數條亦皆掇拾性理之緒餘其經書質疑中一條云童年夢人以書授余内云惟卧龍無頃刻須臾之悔又云八月苦雨偶看榴花落瓣於河圖之數有會是皆非篤實之言也
</p>
<div class="section" id="title-36"><h2>
	數馬堂答問二十卷<span class="jiazhu">福建廵撫採進本</span>
</h2></div>
<p class="em2">
	國朝黄名甌撰名甌字馭卜福州人是書九類一天文二地輿三人物四經書五史鑑六人事七釋老八飛植九數學凡二百六十餘條而飛植類止一條爲最少其體皆設爲問答而大抵掇拾陳因時多舛誤如牽牛織女一條曰問淮南子云七月七夕織女會牛郞齊諧記謂天河東有織女天帝之女因機杼勞苦天帝憐其獨居使嫁與河西牽牛之夫嫁後廢女工天帝怒責令歸河東一年只會一度事果可信歟云云考烏鵲塡河以渡織女白居易六帖引淮南子而淮南子無此文安得有七月七夕之說吳均續齊諧記成武丁條下有織女嫁牽牛五字何嘗有河東河西之語其勦撮無稽大抵此類卷首引用書目二百四十種下至快書藏書焚書綱鑑補唐類函閒情偶寄一家言唐詩選厯朝捷錄五車韻瑞韻府羣玉古文析義性理大全六才子書詩經嫏嬛之類皆據爲典要而二十一史之外别有史記十三經之外别有五經三傳孝經爾雅知其書由雜綴而成也
</p>
<div class="section" id="title-37"><h2>
	鈍根雜著四卷<span class="jiazhu">編修周厚轅家藏本</span>
</h2></div>
<p class="em2">
	國朝周池撰池有讀史偶評已著錄是書卷一曰理氣圖說明盈虚消息以漸而至窮極必返之義卷二凡二篇一曰莊子身生性命子孫說因莊子知北游篇之語而推廣之一曰損人利己說因史䕫願體集所論但言利害不言是非故以儒理正之卷三曰諸凡視白七解詞則書一自字而缺其中二横畫因而推闙其說凡得七解自序謂如啞謎隱語蓋遊戲之筆也卷四凡三篇一曰論詩經叶韻有誤一曰卷耳篇辨解一曰邶風栢舟篇辨解
</p>
<p class="em2">
	右雜家類雜說之屬一百六十八部一千一百十六卷<span class="jiazhu">内六部無卷數</span>皆附存目
</p> 



</div></body></html>