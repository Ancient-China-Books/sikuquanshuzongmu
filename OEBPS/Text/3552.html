<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百三十七·子部四十七（類書類存目一）</title></head><body><div id="text">

<p>
<strong>欽定四庫全書總目卷一百三十七</strong>
</p>
<div class="section" id="title-0"><h1>
	子部四十七
</h1><hr/></div>
<div class="section" id="title-1"><h2>
	類書類存目一
</h2></div>
<div class="section" id="title-2"><h2>
	聖賢羣輔錄二卷<span class="jiazhu">山東巡撫採進本</span>
</h2></div>
<p class="em2">
	一名四八目舊附載陶潛集中唐宋以來相沿引用承訛踵謬莫悟其非邇以編錄遺書始蒙睿鑒高深斷爲僞託臣等仰承聖訓詳悉推求乃知今本潛集爲北齊僕射陽休之編休之序錄稱其集先有兩本一本六卷排比顚亂兼復闕少蕭統所撰八卷又少五孝傳及四八目今錄統所闕併序目等合爲十卷是五孝傳及四八目實休之所增蕭統舊本無是也統序稱深愛其文故加搜校則八卷以外不應更有佚篇其爲晚出僞書已無疑義且集中與子儼等疏稱子夏爲孔子四友而此錄四友乃爲顔囘子貢子路子張又五孝傳引孝乎惟孝友于兄弟之文句讀尚從包咸註知未見古文尚書而此錄四岳一條乃引孔安國傳其出兩手尤自顯然至書以聖賢羣輔爲名而魯三桓鄭七穆晉六卿魏四友以及仕莽之唐林唐遵叛晉之王敦並列簡編名實相迕理乖風教亦决非潛之所爲昔宋庠校正斯集僅知八儒三墨二條爲後人所竄入而全書之贋竟不能明潛之受誣已逾千載今逢右文聖世得以辨别而表章之使白璧無瑕流光奕葉是亦潛之至幸矣
</p>
<div class="section" id="title-3"><h2>
	錦帶一卷<span class="jiazhu">兩江總督採進本</span>
</h2></div>
<p class="em2">
	舊本題梁昭明太子撰陳振孫書錄解題又云梁元帝撰比事儷語在法帖中章草月儀之類詳其毎篇自敘之詞皆山林之語非帝胄所宜言且詞氣不類六朝亦復不類唐格疑宋人按月令集爲駢句以備箋啟之用後來附會題爲統作耳今刻本昭明集中亦有之題曰十二月啟然昭明集乃後人所輯非其原本未可據以爲信也
</p>
<div class="section" id="title-4"><h2>
	錦帶補註一卷<span class="jiazhu">浙江范懋柱家天一閣藏本</span>
</h2></div>
<p class="em2">
	舊本題宋杜開撰其本較明人所刻多前序一篇不著撰人名氏詞旨頗鄙注文尤謬又出師古註杜詩之下如開卷註昭明太子四字曰姓蕭名普字子施昭明者號也殆目未睹史書者其他所引論語德不孤必有鄰君子以文會友詩中心藏之何日忘之等數條爲有根據餘則無一不出杜撰疑亦妄人依托也
</p>
<div class="section" id="title-5"><h2>
	歲華紀麗四卷<span class="jiazhu">内府藏本</span>
</h2></div>
<p class="em2">
	舊本題唐韓鄂撰考唐書宰相世系表載韓休之弟殿中丞倩倩之子河南兵曹參軍滌鄂乃滌之曾孫也其書以四時節候分門隸事各編爲駢句畧如北堂書鈔六帖之體唐志宋志皆列其名陳振孫書錄解題亦載之然久無傳本此本爲胡震亨秘冊函中所刻毛晉收其殘板以入津逮秘書者震亨跋稱得之鄭曉家王士禎居易錄以爲即震亨僞造按錢曾讀書敏求記云歲華紀麗舊抄卷終闕字數行又失去末葉後見章邱李中麓藏宋刻本脫落正同是此書確出宋本不由震亨之依托然書錄解題稱其采經史子傳歲時事類聚而以儷句間之此本乃全作儷句已不相合又儷句拙陋殊甚所引書不過數十種而割裂餖飣往往不成文句且杜陽雜編蘇鶚所作鶚僖宗光啟中進士已届唐末摭言王定保所作定保昭宗光化三年進士已入五代鄂安得引二人之書至中引四時纂要一條考之唐志是書即鄂所作鄂又何至自引已作况鄂旣唐人不應稱唐元宗及唐時均屬疑竇曾所云云正未可據爲定論也
</p>
<div class="section" id="title-6"><h2>
	標題補注蒙求三卷<span class="jiazhu">浙江鮑士恭家藏本</span>
</h2></div>
<p class="em2">
	晉李瀚撰宋徐子光註書錄解題宋史藝文志皆作八卷今所行者凡二本一本二卷乃子光之原註已著於錄此本又分三卷凡子光註中陳振孫所謂兼及他人事者皆爲刪去而每句之下俱有評識二字如好賢循吏孝義廉介之類即所謂標題蓋坊刻改竄之本不足取也
</p>
<div class="section" id="title-7"><h2>
	文選雙字類要三卷<span class="jiazhu">浙江汪啟淑家藏本</span>
</h2></div>
<p class="em2">
	舊本題宋蘇易簡撰易簡有文房四譜已著錄是編取文選中藻麗之語分類纂輯其中語出經史偶爲漢以來詞賦采用者亦即以采用之篇註爲出典易備名臣不應荒陋至此陸游老學菴筆記稱宋初崇尚文選草必稱王孫梅必稱驛使月必稱望舒山水必稱淸暉方爲合格疑其時科舉之徒輯爲此書托易簡之名以行也
</p>
<div class="section" id="title-8"><h2>
	類要一百卷<span class="jiazhu">浙江范懋柱家天一閣藏本</span>
</h2></div>
<p class="em2">
	宋晏殊撰殊字同叔撫州臨川人景德初張知白以神童薦賜同進士岀身擢秘書省正字官至集賢殿學士同平章事兼樞密使卒諡元獻事蹟具宋史本傳是編乃所作類事之書體例畧如北堂書鈔白氏六帖而詳贍則過之葉夢得避暑錄話稱殊生平未嘗棄一紙雖封皮亦十百爲沓每讀書得一故事則批一封皮後批門類命書吏傳寫即今類要也故所載皆從原書採掇不似他類書互相剽竊輾轉傳訛然自宋代所傳名目卷帙已多互異歐陽修作殊神道碑稱類集古今爲集選二百卷曾鞏作序則稱上中下帙七十四篇惟宋史本傳稱一百卷與今本合據其四世孫知雅州袤進書原表則南渡後已多缺佚袤續加編錄於開禧二年上進故今書中有於篇目下題四世孫袤補闕者皆袤所增非殊之舊矣自明以來傳本甚罕惟浙江范氏天一閣所藏尚從宋本抄存而中間殘缺至四十三卷別有兩淮所進本僅存三十七卷門類次第尤多顚倒且傳寫相沿訛謬脫落甚至不可句讀蓋與太平御覽同爲宋代類書之善本而其不可校正則較御覧爲更甚故今惟附存其目焉
</p>
<div class="section" id="title-9"><h2>
	春秋經傳類對賦一卷<span class="jiazhu">兩江總督採進本</span>
</h2></div>
<p class="em2">
	宋徐晉卿撰晉卿里貫未詳自署稱將仕郞秘書省校書郞亦不知其始末也左傳文繁詞縟學者往往緯以儷語取便記誦見於宋史藝文志者有崔昇等十餘家今並亡佚惟此賦尚存凡一百五十韻一萬五千言屬對雖工而無當於義理其徵引亦多舛漏前有皇祐三年自序云首尾貫串十得八九殊未然也國朝高士奇嘗爲之注通志堂經解亦收之末有元至大戊申長沙區斗英一跋稱江陰路總管太原趙嘉山得善本授郡庠俾鋟梓云
</p>
<div class="section" id="title-10"><h2>
	文選類林十八卷<span class="jiazhu">浙江范懋柱家天一閣藏本</span>
</h2></div>
<p class="em2">
	舊本題宋劉攽撰攽字貢父新喻人敞之弟也與敞同舉慶曆六年進士厯官秘書少監出知蔡州後終於中書舍人事蹟具宋史本傳是編取文選字句可供詞賦之用者分門標目共五百四十九類然攽兄弟以文章學問與歐陽修蘇軾諸人馳騁上下未必爲此餖飣之學疑亦南宋時業詞科者所依托也
</p>
<div class="section" id="title-11"><h2>
	記室新書七十卷<span class="jiazhu">兩江總督採進本</span>
</h2></div>
<p class="em2">
	舊本題宋方龜年編龜年莆田人景祐元年進士官至屯田郞中按宋史藝文志事類門載方龜年羣書新語十一卷福建通志亦載之作十卷均無記室新書之名考世傳抄本翰苑新書有明沔陽陳文燭序謂是宋人書抄自秘閣者無撰人姓氏凡分四集其別集十二卷即此書之前十二卷其前集七十卷此書割去前十二卷以十三卷以下五十八卷續別集後仍足七十卷之數蓋坊賈得殘缺翰苑新書併兩集爲一集改此名以售欺也
</p>
<div class="section" id="title-12"><h2>
	別本實賔錄一卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著編輯者名氏卷首題曰蘇臺雲翁錄末誌正德五年五月望後蘇臺雲翁錄於西閣灣南之垂雲樓時年七十有七蓋明人抄本也核其所載即節錄宋馬永易實賔錄非所自著亦非完書今馬氏原本已於永樂大典内編次成帙此爲棄餘矣以世所行者皆此本姑存其目焉
</p>
<div class="section" id="title-13"><h2>
	詩律武庫前後集三十卷<span class="jiazhu">江蘇巡撫採進本</span>
</h2></div>
<p class="em2">
	舊本題宋吕祖謙編與厯代制度詳說皆祖謙年譜所不載然厯代制度詳說具有條理且刋自元人亦有所授受此書則徵引故實大抵習見在類書中最爲淺陋斷非祖謙之所爲殆後人依托也
</p>
<div class="section" id="title-14"><h2>
	補侍兒小名錄一卷<span class="jiazhu">内府藏本</span>
</h2></div>
<p class="em2">
	宋王銍撰銍字性之汝陰人自稱汝陰老民紹興初以薦詔視秩史官給札奏御爲樞密院編修官是書前有題詞云以續洪适之書考王楙野客叢書謂洪駒父作侍兒小名錄或者又作續侍兒錄則是洪芻非洪适然考侍兒小名錄拾遺稱少蓬洪公則作适爲是或王楙偶誤記歟銍本博洽而此書所採猥鄙殊甚錢希言戲瑕曰汝陰王銍著補侍兒小名錄雜出不倫所引霍小玉傳媒氏鮑十一娘一叚殊與侍兒小名無當又載李文公集禽滑釐問於子墨子叔曰無恒姪女曰數奇妾曰善佞皆寓言也王丞相妾雷尚書是嘲戲之詞何預小名故事其抉摘頗當今觀其書如左傳蕭同叔子杜預之註甚明唐進士叚何一條雲髻半髻乃言其裝飾均非小名至唐人多呼婢爲小玉故元微之悼亡詩有小玉上床鋪夜衾句竇果一條有小玉驚人踏破裙句指爲小名亦殊舛誤尚不止希言之所詆矣
</p>
<div class="section" id="title-15"><h2>
	姬侍類偶二卷<span class="jiazhu">浙江吳玉墀家藏本</span>
</h2></div>
<p class="em2">
	宋周守忠撰守忠有養生襍纂已著錄是書成於嘉定庚辰有朝奉大夫鄭域中序及守忠自序其意仿侍兒小名錄其體則以四言隔句用韻如李瀚之蒙求凡八十有八聯通附見註中者共一百八十二人其文屬對旣拙又多漏畧大抵以太平廣記爲藁本而廣記中春條金釭之類乃遺不載亦兼采各家詩集而杜牧集中收張好好定子而遺其特作大篇之杜秋白居易集收樊素小蠻紫綃紅綃諸人而遺其最所賞鑒之都子以至文選玉臺新詠本非僻書而奏彈劉整文中之綠草汝南王所歌之劉碧玉亦都失載所註或有原委或無始末繁簡尤爲失當可謂簡陋之極域中序尤極荒謬如謂詩有媵記有妾禮有嬪春秋有姞以記與禮分爲二書已爲盲說所謂春秋有姞者更不知爲何語殆見他書引左傳燕姞夢蘭之事而影響勦說也非是人不序是書其斯爲各從其類歟
</p>
<div class="section" id="title-16"><h2>
	璧水羣英待問會元選要八十二卷<span class="jiazhu">浙江巡撫採進本</span>
</h2></div>
<p class="em2">
	宋建安劉達可編元華亭沈子淮選寧州查仲孺吳江徐珩批點俱不知何許人蓋麻沙書坊本也其書爲太學諸生答策而設故有璧水羣英待問之名分十六門每門之外分二例一曰名流舉業又分立意發端稽古偉議法祖嘉猷時文警叚綺語駢珠當今猷策生意收結等七子目二曰故事源流又分經傳格言皇朝典章厯代事實先正建議文集菁華等五子目大抵當日時文活套不足以資考證前有淳祐乙已建安陳子和序亦極俚陋南宋待太學之禮最重而當時相率誦習者乃此剽竊腐爛之書其亦大非養士之意矣
</p>
<div class="section" id="title-17"><h2>
	翰墨大全一百二十五卷<span class="jiazhu">兩淮鹽政採進本</span>
</h2></div>
<p class="em2">
	宋劉應李撰應李自稱鄉頁進士其里籍未詳是書仿祝穆事文類聚之例分二十五門採摭頗博而蹖駁亦甚下至對聯套語皆紛紛闌人尤爲穢瑣
</p>
<div class="section" id="title-18"><h2>
	四六膏馥七卷<span class="jiazhu">永樂大典本</span>
</h2></div>
<p class="em2">
	舊本題宋楊萬里撰其書割裂諸家四六字句分類編次以備撏撦其曰膏馥者蓋取元稹作杜甫墓誌銘殘膏剩馥沾漑無窮語也然萬里一代詞宗謬陋不應至此此必坊賈託名耳
</p>
<div class="section" id="title-19"><h2>
	兩漢蒙求十一卷<span class="jiazhu">永樂大典本</span>
</h2></div>
<p class="em2">
	宋劉班撰班字希范吳興人仕至同知三省樞密院事是書仿唐李瀚蒙求之體取兩漢之事以韻語括之取便鄉塾之誦習於史學無所發明
</p>
<div class="section" id="title-20"><h2>
	續補侍兒小名錄一卷<span class="jiazhu">内府藏本</span>
</h2></div>
<p class="em2">
	宋温豫撰豫字彦幾晉陽人豫以王銍所補侍兒小名錄猶未詳備乃續補此書凡二十九事其中成風一條是諡非名至北夢瑣言所載之歸秦乃沈詢之奴名非其妾名豫改增嬖妾二字其謬甚矣
</p>
<div class="section" id="title-21"><h2>
	侍兒小名錄拾遺一卷<span class="jiazhu">内府藏本</span>
</h2></div>
<p class="em2">
	舊本題宋晉陽張邦幾撰前有邦幾自序曰少蓬洪公作侍兒小名錄好事者多傳焉王性之補錄一卷意語盡矣余友温彦幾復得一卷以授余曰他日觀書有可采錄之乃作拾遺與晁公武讀書志合然公武稱舊本但題朋溪先生不著名氏又稱或云董彦遠家子弟爲之彦遠乃董逌之字其子弟則不知爲誰此本爲明商維濬所刋獨題爲邦幾不知何據考維濬刻稗海此書與張邦基墨莊漫錄相連豈因彼而誤作邦墓又訛基爲幾耶錢希言戲瑕引作張邦畿則愈訛愈遠矣讀書志謂此書多用古字今不盡然蓋後人所改所載不甚簡擇如江蓮王魁二事皆猥鄙不足道又如大喬小喬乃孫策周瑜之妻以爲侍兒尤舛謬也
</p>
<div class="section" id="title-22"><h2>
	野服考一卷<span class="jiazhu">編修程晉芳家藏本</span>
</h2></div>
<p class="em2">
	宋方鳳撰鳳一名景山字韶卿浦陽人宋末授容州文學國亡不仕放浪山澤間與謝翺吳思齊友善此書摭取經史及說部所記野服之制自臺笠緇撮以下凡十六條殆自托於宋之遺民故作此以見志歟
</p>
<div class="section" id="title-23"><h2>
	羣書類句二十七卷<span class="jiazhu">永樂大典本</span>
</h2></div>
<p class="em2">
	宋詹光大撰光大始末未詳其書以場屋之中毎艱於屬對因毎句必求其偶亦鄉塾剽竊之學前有蔡公亮序乃謂此書凡一千五百餘門字字編珠聯聯合璧世間無書則已有則必見於此書無對則已有則必萃於其類經史之格言文史之精語包羅鋪敘無一遺棄者云云其推許殊過當也
</p>
<div class="section" id="title-24"><h2>
	古今詩材八卷<span class="jiazhu">永樂大典本</span>
</h2></div>
<p class="em2">
	宋蕭元登撰元登爵里未詳是書取唐宋人詩分類編輯或錄全篇或割取一二聯及數句惟絶句則多全載間有評註皆雜取諸家詩話而稍叅以己意取供剽竊無所別裁又出詩律武庫之下矣
</p>
<div class="section" id="title-25"><h2>
	十二先生詩宗集韻二十卷<span class="jiazhu">兩淮鹽政採進本</span>
</h2></div>
<p class="em2">
	宋裴良甫編案趙希弁讀書附志曰十二先生詩宗集韻二十卷裴良甫師聖編杜甫李白高適韓愈柳宗元孟郊歐陽修曾鞏蘇軾王安石黃庭堅陳師道之詩韻所言與此書悉合卷末有淦川宋季用校正字書中殷改欣桓改歡用宋禮部韻標目蓋猶舊本然採摘詩句依韻分載顚倒割裂又削去原題使覽者茫然殊無義例不足取也
</p>
<div class="section" id="title-26"><h2>
	玉海纂二十二卷<span class="jiazhu">内府藏本</span>
</h2></div>
<p class="em2">
	明劉鴻訓編鴻訓字黙成長山人萬曆癸丑進士官至文淵閣大學士事迹具明史本傳是編以王應麟玉海卷帙浩繁因節錄其要語部分悉依原目惟全刪其詞學指南一類詞學指南專爲當時詞科而設刪之亦可至其全書正以典核詳贍爲長鴻訓刪存十之一二遂變爲記誦剽竊之本非著書之初指矣
</p>
<div class="section" id="title-27"><h2>
	訓女蒙求一卷<span class="jiazhu">永樂大典本</span>
</h2></div>
<p class="em2">
	宋徐伯益撰伯益爵里未詳是書仿李瀚蒙求之體類集婦女事迹爲四言韻語以括之皆習見之詞無足採錄
</p>
<div class="section" id="title-28"><h2>
	經學隊仗三卷<span class="jiazhu">兩江總督採進本</span>
</h2></div>
<p class="em2">
	舊本題朱景元撰景元不知何時人考晁公武讀書志有唐太子諭德朱景元集然此書以道德心性等字分類標目而雜引經語以疏其義因詞皆對偶故以隊仗爲名實宋元時科舉策料决非唐人之書蓋姓名偶同也
</p>
<div class="section" id="title-29"><h2>
	八詩六帖二十九卷<span class="jiazhu">永樂大典本</span>
</h2></div>
<p class="em2">
	舊本題宋王狀元撰而不著其名蓋坊賈所爲之贋本八詩者李杜韓柳歐王蘇黃之詩六帖者竊白居易之名也分類猥瑣摘句割裂如標懸高名三字爲題註曰安知天漢上白日懸高名標動千古三字爲題註曰芳名動千古甚至標無窮二字爲題註曰淸芳播無窮全書謬陋大抵類此眞無一長可採也
</p>
<div class="section" id="title-30"><h2>
	諸史偶論十卷<span class="jiazhu">兩淮鹽政採進本</span>
</h2></div>
<p class="em2">
	舊本題進士柳州計宗道校考太學題名碑宏治己未科進士有計宗道馬平人馬平爲柳州府屬蓋即其人然自題曰校則非其所著觀書中所引史事唐以前爲多五代僅桑維翰敬翔諸人寥寥數條當爲宋人作也書中分三十五門一百九十七子目毎目各引二事爲案或相似者如孔光所奏削藁戴胄亦所奏削藁之類有相近而不同者如劉行本置笏求退周宣帝謝之褚遂良置笏求退唐高宗命引出之之類有相反者如婁敬以舌得官賀若弼以舌死之之類其體例在史評類書之間蓋以備程試答策之用者其持論迂濶亦確出南宋人云
</p>
<div class="section" id="title-31"><h2>
	裁纂類函一百六十卷<span class="jiazhu">浙江汪啟淑家藏本</span>
</h2></div>
<p class="em2">
	不著撰人名氏其書雜錄冊府元龜之文而刪易其篇目前有虞集序稱相臺廬陵周宏道先生所著考道園學古錄不載此文所謂宏道先生亦無所考據其文意推之蓋周必大平園集外尚有著述八十餘種不傳姦黠書賈因僞造此書以依托求售旣訛必大之字洪道爲宏道又以必大先世鄭州人而加相臺二字於廬陵之上觀其序詞旨鄙俚可資笑噱正不足與辨眞贋也
</p>
<div class="section" id="title-32"><h2>
	萬卷菁華前集八十卷後集八十卷續集三十四卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏亦無序跋觀其體例蓋宋人科舉之書也前後集皆分一百七十門毎門又分子目一目之中首以名君事要名臣事要亦間有增入聖賢事要及君臣事要合編者次事括則雜錄也次譬喻次反說譬喻皆借事寓意之文反說者皆反覆申明之論也次賦偶次賦隔皆摘錄程試之句賦偶者兩句對賦隔者四句對也續編冠以厯代世系譜前二十二卷爲帝王次九卷爲名臣後三卷爲聖賢亦各以事實議論隸於諸人之下皆餖飣殘賸之學殊無可取
</p>
<div class="section" id="title-33"><h2>
	三場通用引易活法九卷<span class="jiazhu">永樂大典本</span>
</h2></div>
<p class="em2">
	不著撰人名氏蓋南宋人取說易之詞分類排比以備塲屋之用者也其詞雖皆解易而其體則全爲類書不可復列之經類故改隸子部焉
</p>
<div class="section" id="title-34"><h2>
	啟劄雲錦裳八卷<span class="jiazhu">永樂大典本</span>
</h2></div>
<p class="em2">
	不著撰人名氏亦不詳時代其書以書劄泛詞分類編次門目猥雜字句庸腐蓋至陋之俗書然永樂大典全部收之則猶元以前本矣
</p>
<div class="section" id="title-35"><h2>
	啟劄錦語七卷<span class="jiazhu">永樂大典本</span>
</h2></div>
<p class="em2">
	不著撰人名氏亦不詳時代與啟劄雲錦裳並載永樂大典中其體例相同其猥鄙亦如岀一轍
</p>
<div class="section" id="title-36"><h2>
	啟劄淵海二卷<span class="jiazhu">永樂大典本</span>
</h2></div>
<p class="em2">
	不著撰人名氏首載四六體式次曰四六名對次曰四六警對次曰全篇式次曰時令類又有起居神祐申訴台照候問頌德敘官自敘諸式亦俗書也
</p>
<div class="section" id="title-37"><h2>
	聚課瓇珠詩對九卷<span class="jiazhu">永樂大典本</span>
</h2></div>
<p class="em2">
	不著撰人名氏亦不詳時代皆以淺俗對句分類編次每類之中又分一字二字三字四字等目蓋村塾課蒙之作
</p>
<div class="section" id="title-38"><h2>
	對屬發蒙二卷<span class="jiazhu">永樂大典本</span>
</h2></div>
<p class="em2">
	不著撰人名氏共八十一門分類至爲瑣屑如節候門有云上數目下節候如三春三冬之類又云上虛字下節候如新春先春之類又云上節候下聲色如春光春容之類在俗書之中亦至下者也
</p>
<div class="section" id="title-39"><h2>
	賦學剖蒙二卷<span class="jiazhu">永樂大典本</span>
</h2></div>
<p class="em2">
	不著撰人名氏其書割裂舊文分類編輯字句陳因更多牽湊其標目尤爲鄙陋如將字類必字類之屬皆自爲一門是直剽竊之活套而已
</p>
<div class="section" id="title-40"><h2>
	啟劄靑錢十八卷<span class="jiazhu">永樂大典本</span>
</h2></div>
<p class="em2">
	不著撰人名氏所載手書正式一曰具禮二曰稱呼三曰敘別四曰瞻仰五曰即日六曰時令七曰伏惟八曰燕居九曰神相十曰尊候十一曰托庇十二曰入事十三曰未見十四曰祝頌十五曰不宣亦近日書柬活套之濫觴也
</p>
<div class="section" id="title-41"><h2>
	敏求機要十六卷<span class="jiazhu">編修汪如藻家藏本</span>
</h2></div>
<p class="em2">
	舊本題月梧劉實撰鳳梧劉茂實注而撰人於劉字之下實字之上空一字疑二人兄弟本以實字連名舊本糢糊傳寫者因於撰者之名空一字也前有自序不著時代考書中厯代帝王條稱宋自庚申至丙子三百一十七年止不數昰昺二王知爲元人所作書中尚往往稱大宋則宋遺民也其書以厯代故實編爲歌括以便記誦卷一二三爲厯代帝王卷四五爲厯代聖賢羣輔卷六爲稱號相同卷七爲經書卷八爲諸子卷九爲史書卷十爲天文律吕節候卷十一爲地理山澤卷十二爲官制沿革卷十三爲文武制度法禁卷十四爲綱常德行道藝卷十五爲人品身體卷十六爲物産服食器用蓋郷塾課蒙之本然其考證頗不苟如五德之運篇中稱張倉水德說不行土德賈誼嘗推明公孫臣引黃龍見從此漢運以土更漢末方申火德說赤伏符䜟不虛設東漢火德開中興蜀雖正統竟微絶云云於王莽劉歆始以漢爲火德之事考之最明視通鑑誤載淖方成語於成帝時即言火德者轉爲精核是亦寸有所長矣
</p>
<div class="section" id="title-42"><h2>
	古賦題十卷後集五卷<span class="jiazhu">永樂大典本</span>
</h2></div>
<p class="em2">
	舊本題天曆己巳古雍劉氏翠岩家塾識蓋元仁宗時所刋其劉氏名字則不可考矣前有自序曰宇宙間事物皆可賦然羣書不能遍觀而厯考也文塲寸晷未免有望洋之嘆今於經史子集類纂賦題十卷各疏本末其下鋟梓以行又於庚午春續爲後集五卷云云考宋禮部貢舉條例載出題必具其出處所列如周以宗强賦則註曰以周以同姓强固王室爲韻依次用限三百六十字以上成又大書其後曰出史記敘管蔡世家曰周公主盟太任十子周以宗强嘉仲改過云云故宋人有備對策論經義之書無備詩賦題之書至元此制不行故錢惟善集載有鄉試以羅刹江賦命題鎻院三千人不知出處之事此書之所以作歟
</p>
<div class="section" id="title-43"><h2>
	類編古今事林羣書一覽十卷<span class="jiazhu">江西巡撫採進本</span>
</h2></div>
<p class="em2">
	舊本題宋祝穆撰止有地理一門體例亦與穆方輿勝覽相近然卷首即爲大興府决非穆所作矣以下僅有江南諸路而江北諸路全闕目錄後有陸續梓行之語蓋元人未完之本也
</p>
<div class="section" id="title-44"><h2>
	增修詩學集成押韻淵海二十卷<span class="jiazhu">浙江巡撫採進本</span>
</h2></div>
<p class="em2">
	元嚴毅撰毅字子仁建安人其始末未詳惟卷首有後至元庚辰張復序知爲元人爾其書體例與韻府羣玉相近而更爲簡畧毎字之下首列活套次爲體字體字者如東字下列靑位震方四字童字列兒曹二字即宋人所謂換字也次爲事類次爲詩料則多採五言七言詩句而不著其姓名所載惟有上下平聲而無仄聲蓋專爲近體設又止二十九部其三江一部因韻窄字少刪之不載其猥陋可想見也
</p>
<div class="section" id="title-45"><h2>
	羣書鉤玄十二卷<span class="jiazhu">浙江巡撫採進本</span>
</h2></div>
<p class="em2">
	元高恥傳撰恥傳臨卭人是書雜採古事古語以字數爲標目次第自一字起至七字止其不能限以數者别爲膾炙旬二卷其一字類不能成句則以古文奇字當之龎雜殊甚後附刪節通鑑一卷題曰建置沿革又附陳騤文則一卷更無倫理前有至正七年恥傳自序乃盛自夸飾過矣
</p>
<div class="section" id="title-46"><h2>
	聲律發蒙五卷<span class="jiazhu">内府藏本</span>
</h2></div>
<p class="em2">
	元祝明撰潘瑛續明劉節校補據高儒百川書志云聲律啟蒙二卷元博陵安平隱者祝明文卿撰自一字七字至隔句各押一韻對偶渾成音響自合共九十首則此編前二卷爲明書後三卷瑛所續也瑛不知何許人節有春秋列傳已著錄其書毎一韻先列韻字與註而後列雜言對屬之語蓋爲初學發蒙而作無所當於著述百川書志所云未免過情之譽也
</p>
<div class="section" id="title-47"><h2>
	别本聲律發蒙六卷<span class="jiazhu">編修周永年家藏本</span>
</h2></div>
<p class="em2">
	元祝明撰原書二卷此本作五卷蓋後人所分末附歌一卷題曰黄石居士撰不知爲誰每卷又題馬崇儒重訂亦不知何許人據書中前後題識蓋嘉靖中衡王府醫正也
</p>
<div class="section" id="title-48"><h2>
	四六叢珠彚選十卷<span class="jiazhu">浙江汪啟淑家藏本</span>
</h2></div>
<p class="em2">
	舊本題當塗縣學官晉江王明嶅繁昌教諭黄金璽同校選不著時代前有明嶅序稱宋季葉氏採當代名家彚集成編名曰四六叢珠分門數百成帙累千云云則即宋人四六叢珠舊本而爲之摘錄者也故其職官輿圖皆南宋之制然止摘偶句不列姓名徒供剽掇之用則亦村塾兎園冊耳
</p>
<div class="section" id="title-49"><h2>
	永樂大典二萬二千八百七十七卷目錄六十卷<span class="jiazhu">翰林院藏本</span>
</h2></div>
<p class="em2">
	明永樂元年七月奉勅撰二年十一月奏進賜名文獻大成總其事者爲翰林院學士兼右春坊大學士解縉與其事者凡一百四十七人旣而以所纂尚多未備復命太子少保姚廣孝刑部侍郞劉季箎與縉同監修而以翰林學士王景侍讀學士王達國子祭酒胡儼司經局洗馬楊博儒士陳濟爲總裁以翰林侍讀鄒輯修撰王褒梁潛吳溥李贯楊覯曾棨編修朱紘檢討王洪蔣驥潘畿王偁蘇伯厚張伯潁典籍梁用行庶吉士楊相左春坊左中允尹昌隆宗人府經厯高得賜吏部郞中葉砥山東按察司僉事晏璧爲副總裁與其事者凡二千一百六十九人於永樂五年十一月奏進改易名曰永樂大典<span class="jiazhu">案以上俱見明實錄</span>併命復寫一部鋟諸梓以永樂七年十月訖工<span class="jiazhu">案事見明趙友同存軒集送禮部員外郞劉公復命序</span>後以工費浩繁而罷<span class="jiazhu">案事見舊京詞林志</span>定都北京以後移貯文樓<span class="jiazhu">案文樓即今之弘義閣</span>嘉靖四十一年選禮部儒士程道南等一百人重錄正副二本命高拱張居正校理<span class="jiazhu">案事見明實錄</span>至隆慶初告成仍歸原本於南京<span class="jiazhu">案事見舊京詞林志</span>其正本貯文淵閣副本別貯皇史宬<span class="jiazhu">案事見春明夢餘錄</span>明祚旣傾南京原本與皇史𡷫副本並燬今貯翰林院庫者即文淵閣正本僅殘闕二千四百二十二卷顧炎武日知錄以爲全部皆佚蓋傳聞不確之說書及目錄共二萬二千九百三十七卷與原序原表並合明實錄作二萬二千二百一十一卷明史藝文志作二萬二千九百卷亦字畫之悞也考明實錄載成祖諭解縉等稱嘗觀韻府囘溪二書<span class="jiazhu">案囘溪謂囘漢史韻也</span>事雖有統而採摘不廣紀載太畧爾等其如朕意凡書契以來經史子集百家之書至於天文地志陰陽醫卜僧道技藝之言備輯爲一書無厭浩繁云云故此書以洪武正韻爲綱全如韻府之體其每字之下詳列各種書體亦用顔眞卿韻海鏡源之例惟其書割裂龎襍漫無條理或以一字一句分韻或析取一篇以篇名分韻或全錄一書以書名分韻與卷首凡例多不相應殊乖編纂之體疑其始亦如韻府之體但每條備具始末比韻府加詳今毎韻前所載事韻其初稿也繼以急於成書遂不暇逐條採掇而分隷以篇名旣而求竣益迫更不暇逐篇分析而分隸以書名故叅差無緒至於如此然元以前佚文秘典世所不傳者轉賴其全部全篇收入得以排纂校訂復見於世是殆天佑斯文姑假手於解縉姚廣孝等俾彚存古籍以待聖朝之表章有莫知其然而然者正不必以潦草追咎矣今仰蒙指授裒輯成編者凡經部六十六種史部四十一種子部一百三種集部一百七十五種共四千九百二十六卷菁華已採糟粕可捐原可置不復道然蒐羅編輯亦不可没其創始之功故附存其目併具載成書之始末俾來者有考焉
</p>
<div class="section" id="title-50"><h2>
	原始秘書十卷<span class="jiazhu">浙江范懋柱家天一閣藏本</span>
</h2></div>
<p class="em2">
	明寧王權撰權有漢唐秘史已著錄是書體例與事物紀原相類而荒謬特甚如謂醜婦始嫫母妬婦始尹吉甫妻淫婦始柳宗元河間婦傳者不一而足甚謂自縊始申生飲酖始叔牙自刎始吳王夫差其陋殆不足辨也
</p>
<div class="section" id="title-51"><h2>
	羣書拾唾十二卷<span class="jiazhu">浙江巡撫採進本</span>
</h2></div>
<p class="em2">
	明張九韶撰九韶有元史節要已著錄其書仿王應麟小學紺珠之例以數記事分十二門共一千一百二十五條頗便檢閲然特餖飣之學李登序謂其超出乎類聚通考等書則過論矣
</p>
<div class="section" id="title-52"><h2>
	羣書備數十二卷<span class="jiazhu">内府藏本</span>
</h2></div>
<p class="em2">
	明張九韶撰核檢其文與羣書拾唾一字不異蓋書肆重刊改新名以炫俗也
</p>
<div class="section" id="title-53"><h2>
	姓源珠璣六卷<span class="jiazhu">左都御史張若溎家藏本</span>
</h2></div>
<p class="em2">
	明楊信民撰信民江陰人永樂中官日照縣知縣是編以洪武正韻分隸諸姓而各系古之名人於姓下分爲八十一類各以四字標題别爲編目於卷首書與錄絶不相符體例極爲叢脞其中乖舛尤不勝摘如梁姓列梁武帝梁簡文帝黃姓列黃帝舜姓列舜唐姓列唐高祖唐明皇唐文宗宋姓列宋明帝宋武宗宋徽宗宋山陰公主已爲無理至揚姓首列揚雄次列一名曰揚州鶴注其下曰嘗有四客各言志一願爲揚州刺史一願有錢十萬一願騎鶴上昇一兼言腰纒十萬貫騎鶴上揚州則殆於戲具矣前有宣德七年王直序稱太宗在位時修永樂大典徵天下文學之士集館閣信民與焉當時所用之人如是宜二萬餘卷之書皆割裂龎雜紛如亂絲也考明史列傳宣德中有楊信民浙江新昌人官至僉都御史巡撫廣東以循良稱亦與王直同時其擢廣東左叅議即直所薦蓋名姓偶同與著此書者非一人云
</p>
<div class="section" id="title-54"><h2>
	羣書纂類十二卷<span class="jiazhu">内府藏本</span>
</h2></div>
<p class="em2">
	明袁均哲撰均哲字庶明建昌人正統中官郴州知州是編因臨江張九韶羣書備數補其缼遺加以注釋凡十三門百二十三事千四百三十四條
</p>
<div class="section" id="title-55"><h2>
	韻府續編四十卷<span class="jiazhu">内府藏本</span>
</h2></div>
<p class="em2">
	舊本題元靑田包瑜撰考括蒼彚紀包瑜字希賢靑田人景泰庚午舉人官教諭著有周易衍義黃虞稷千頃堂書目載包瑜周易衍義註曰成化中浮梁知縣則瑜實明人觀書中所列部分已用洪武正韻是其明證蓋鬻書者以其板似麻沙故割去原序僞爲元刻耳其書補隂氏韻府羣玉之遺叢脞龎雜殊無可采惟間附考證案語與韻府羣玉體例小有不同
</p>
<div class="section" id="title-56"><h2>
	策府羣玉三卷<span class="jiazhu">江西巡撫採進本</span>
</h2></div>
<p class="em2">
	明何喬新撰喬新有周禮集注已著錄是編乃私備對策之用捃拾補綴不足以言著書蓋康熙甲辰其裔孫在闇欲刋印椒邱全集而力不能及謀之其友魏應桂先刻此書取其易於剽竊可炫俗目人必爭售冀借紙墨之贏資以助全集剞劂之功其用心良苦然以射利之故使喬新以此等書傳殊非喬新意也
</p>
<div class="section" id="title-57"><h2>
	典籍便覽八卷<span class="jiazhu">安徽巡撫採進木</span>
</h2></div>
<p class="em2">
	明范泓撰泓字本涵婺源人書前題新安員一隱士蓋未仕者也其書分天象月令地勢經世德行言語政事文學人類物類十部每部又各分子目所采故實不免蕪雜罣漏之譏
</p>
<div class="section" id="title-58"><h2>
	羣書集事淵海四十七卷<span class="jiazhu">浙江巡撫採進本</span>
</h2></div>
<p class="em2">
	不著撰人名氏明史藝文志以爲宏治時人編蓋據高儒百川書志所載也考李東陽懷麓堂集有此書後序稱國初人所輯内官監左少監賈性在司禮購而得之捐貲鏤板病其字太小募善書者錄之稍拓其式是此書本出自明初百川書志特據賈性重刻之本遂誤以爲宏治間人耳其書分門十分子目五百七十二集諸書事迹自春秋迄戰國凡數千條條下各注所出皆陳因習見又門目繁碎配隷或多不當引據亦多舛誤殊無足採錄即李東陽及劉健原序亦深致微詞云
</p>
<div class="section" id="title-59"><h2>
	涉覽屬比四卷<span class="jiazhu">兩淮鹽政採進本</span>
</h2></div>
<p class="em2">
	明朱文撰文睢州人末有自跋稱書成於正德乙巳然正德紀年無乙巳或己巳誤也其書毎條以古人二事相似者合而論之事皆習見議論亦膚淺自跋謂事之同異未得以類而論時之先後弗克以次而序以是爲歉蓋欲爲類書而未成云
</p>
<div class="section" id="title-60"><h2>
	文安策畧十卷<span class="jiazhu">江西巡撫採進本</span>
</h2></div>
<p class="em2">
	明劉定之撰定之有易經圖釋已著錄是書乃所擬場屋對策之作分經書子史吏戶禮兵刑工各爲一科周榮作定之年譜記此書成於宣德九年甲寅時定之止二十六歲尚未登第蓋其揣摩程試之具後正德癸酉刋所作呆齋集時巳編入集中此其別行之本也
</p>
<div class="section" id="title-61"><h2>
	謝華啟秀八卷<span class="jiazhu">内府藏本</span>
</h2></div>
<p class="em2">
	明楊愼撰愼有檀弓叢訓已著錄是書取諸書新艶字句裁爲對偶自二字以至八字各爲一卷其八字以外者自爲一卷其二字類中無對句者十五條三字類中無對句者四條四字類中無對句者三十二條蓋未完之本中間或注出典或不注岀典即注者亦不詳悉尤非著書之法蓋偶然劄記以備駢體之用後人得其殘稿刻之耳其曰謝華啟秀取陸機文賦中語也然其中多全引舊文兩句舊詩一聯者殊乖其命名之義又如鋒蝟斧螗柳宗元平淮夷雅之成句即析爲二字之對已屬陳因兼傷割裂然猶列柳名也至巢父壺公爲庾信小園賦舊對則竟没其名矣卉服注曰漢書竟忘禹貢王世貞謂愼求之六合之外而失之目睫之前其此類耶至於吳牛魏鵲明載初學記中抄類書以爲類書何必愼始能之也四字以下對偶益不工整如以咸則三壤對畫爲九州以作法於凉對誰能執熱則虛實字顚倒便娟輕麗對犀角豐盈銖兩全不相稱以季氏八佾舞庭對管仲三歸反坫偏枯尤甚甚乃以胡燕胷斑聲大對越燕紅襟身小則亘古四六無此複句以農爲邦本本固邦寧對民生於勤勤則不匱改竄經文仍不配偶則益拙矣
</p>
<div class="section" id="title-62"><h2>
	均藻四卷<span class="jiazhu">内府藏本</span>
</h2></div>
<p class="em2">
	明楊愼撰其書乃韻府羣玉之流案許愼說文無韻字小學家以均字代之引鶡冠子五均爲證愼之立名蓋取於此然亦太粉飾矣假借通用之法可行於古不可行於今也且全書不用古字獨於書名用一古字是亦何足爲古乎
</p>
<div class="section" id="title-63"><h2>
	哲匠金桴五卷<span class="jiazhu">浙江吳玉墀家藏本</span>
</h2></div>
<p class="em2">
	明楊愼撰採摘漢魏以後詩雋句及賦頌之類分韻編錄然徵引龎雜掛漏亦多不足重也
</p>
<div class="section" id="title-64"><h2>
	可知編八卷<span class="jiazhu">浙江巡撫採進本</span>
</h2></div>
<p class="em2">
	舊本題明楊愼撰亦隷事之書然升庵書目不載此名其書分天地人三部又分子目三十八援引蹖駁必坊賈所依托也
</p>
<div class="section" id="title-65"><h2>
	王制考四卷<span class="jiazhu">浙江朱彝尊家曝書亭藏本</span>
</h2></div>
<p class="em2">
	明李黼撰黼無錫人是書採經史中有闗制度者以周禮禮記春秋左傳國語凡先王之法類聚於前以史記漢書以下凡後世之法類聚於後統爲七十四篇自序謂他日下陳場屋上對明廷蓋爲舉業對策設也其書成於正德中本四卷朱彝尊經義考誤作一卷且此書雜採經史自分門類非疏解禮記之王制彝尊列之禮記亦爲失考蓋彝尊原注未見特循其名而錄之故有此失也然此本實出自曝書亭或藏收浩繁自不及檢歟抑得此本時已在經義考後也
</p>
<div class="section" id="title-66"><h2>
	經世格要二十八卷<span class="jiazhu">浙江巡撫採進本</span>
</h2></div>
<p class="em2">
	明鄒泉撰泉有尚論編已著錄是書成於萬曆中其例以故實分隸六官六官之中又各立子目附以諸儒之論較坊本類書頗有條理然所採掇大抵不出文獻通考大學衍義補諸書爲程試之具則有餘備考古之資則不足也
</p>
<div class="section" id="title-67"><h2>
	物原一卷<span class="jiazhu">兩淮馬裕家藏本</span>
</h2></div>
<p class="em2">
	明羅頎撰頎字儀甫浙江山陰人以宋高承事物紀原不能黜妄崇眞故更訂此編分十八門共二百三十有九條然紀原猶著出典頎乃溷衆說而一之疎舛彌甚如謂烏孫公主作琵琶張華作苔紙皆茫乎不知本事者也
</p>
<div class="section" id="title-68"><h2>
	五車霏玉三十四卷<span class="jiazhu">兩淮馬裕家藏本</span>
</h2></div>
<p class="em2">
	明吳昭明撰汪道昆增訂昭明始末未詳道昆字伯玉歙縣人嘉靖丁未進士官至兵部左侍郞明史文苑傳附見王世貞傳中是編於諸類書中掇拾殘剩割裂餖飣又皆不著其出典蓋兎園册子之最陋者道昆尚未必至是疑坊刻託名也
</p>
<div class="section" id="title-69"><h2>
	修辭指南二十卷<span class="jiazhu">江蘇巡撫採進本</span>
</h2></div>
<p class="em2">
	明浦南金編南金吳縣人嘉靖壬午舉人官國子監助教是編取爾雅左腴漢雋書叙指南四書彚爲一編分二十部四十類輾轉稗販殊無可觀
</p>
<div class="section" id="title-70"><h2>
	左粹類纂十二卷<span class="jiazhu">浙江吳玉墀家藏本</span>
</h2></div>
<p class="em2">
	明施仁撰仁字宏濟長洲人嘉靖戊子舉人兹編以左傳所紀之事分十五門編載變解經之書爲類事之書去春秋之義遠矣
</p>
<div class="section" id="title-71"><h2>
	騷苑四卷<span class="jiazhu">兩進鹽政採進本</span>
</h2></div>
<p class="em2">
	前三卷明黃省曾撰後一卷張所敬補省曾有西洋朝貢典議已著錄所敬字長輿自署曰清河疑從郡望也是編摘楚辭字句以供剽剟之用亦劉攽文選雙字之類而併冺其篇題則尤簡畧所敬所續乃併劉勰辨騷篇亦摭入之蓋以楚詞刋本附載此篇也亦可謂隨手捃拾不核端末矣
</p>
<div class="section" id="title-72"><h2>
	駢語雕龍四卷<span class="jiazhu">浙江巡撫採進本</span>
</h2></div>
<p class="em2">
	明游曰章撰曰章字學絅莆田人嘉靖乙未進士官至知府是編以駢偶之詞類隸古事蓋合初學記事類賦之體而一之分十七門一百五十八子目内惟官制一門頗詳其餘挂漏殊甚如天文有星及老人星而不載日月有雲雨露雪而不及風雷地理則止言河器用亦止及扇燭兩種其棄取殊不可解晉安林世勤爲之註釋自謂引書至六百七十餘種而蕪雜亦多皆無足取陳繼儒嘗刻入普秘笈中此其别行之本也
</p>
<div class="section" id="title-73"><h2>
	詩學事類二十四卷<span class="jiazhu">内府藏本</span>
</h2></div>
<p class="em2">
	舊本題明李攀龍撰攀龍字于麟厯城人嘉靖甲辰進士官至河南按察使事迹具明史文苑傳是編纂輯故事分二十四門觀其所載大都簡陋攀龍與王世貞共倡古學謂學者不常讀唐以後書歸有光諸人排之甚力然其學終有根柢不應疎蕪至此必託名也
</p>
<div class="section" id="title-74"><h2>
	韻學事類十二卷<span class="jiazhu">内府藏本</span>
</h2></div>
<p class="em2">
	舊本題明李攀龍撰分韻隷事惟有上下平聲蓋僅備律詩之用龎雜弇陋亦僞託也
</p>
<div class="section" id="title-75"><h2>
	韻學淵海十二卷<span class="jiazhu">内府藏本</span>
</h2></div>
<p class="em2">
	舊本題明李攀龍撰唐順之校其書前無序例名曰新刋增補古今名家韻學淵海大成蓋取坊間僞托攀龍所著韻學事類詩學事類二書合併成編於僞書之中又爲重儓矣
</p>
<div class="section" id="title-76"><h2>
	姓滙四卷<span class="jiazhu">浙江汪啟淑家藏本</span>
</h2></div>
<p class="em2">
	明陳士元撰士元有易象鈎解已著錄是編乃其歸雲集中之一種故標曰别集其說謂姓氏之源由來已久因推本於五帝分列世系兼綜而條貫之然大槩抄撮氏族畧之文鮮有考訂夫自有天地即有君民據姓氏書所說無不出自神明之後即至微者如食庾之類亦出世官然則洪荒以後秦漢以前其庶人皆後嗣殄絶乎是正可姑妄言之姑妄聴之耳而士元又拾其餘唾著爲此書是亦不可以已乎
</p>
<div class="section" id="title-77"><h2>
	姓觿十卷<span class="jiazhu">浙江汪啟淑家藏本</span>
</h2></div>
<p class="em2">
	明陳士元撰是編亦其歸雲别集之一種捃摭姓氏諸書依韻編輯畧載源流支派凡平聲一千七百一十四姓上聲六百八十九姓去聲六百一姓入聲六百二十一姓外蕃九十九姓不入韻中共三千七百二十四姓徵引寡陋且多疎舛又在凌迪知萬姓統譜之下
</p>
<div class="section" id="title-78"><h2>
	名物類考四卷<span class="jiazhu">副都御史黃登賢家藏本</span>
</h2></div>
<p class="em2">
	明耿隨朝撰隨朝號敬庵滑縣人嘉靖丁未進士官至山西按察司副使是書詮釋名物分十五門蓋爾雅之支流而往往闌入故實已爲自亂其例又皆不著出典如春日蒼天云云是爾雅之文也東日變天云云是呂氏春秋之文也而突接以欲界六天色界十八天云云是儒異混爲一說矣天神曰昊天上帝云云突接以風神曰封姨是經典與小說聯爲一例矣至於所引故實動輙舛謬如程邈作飛白蔡邕作章草之類已爲顚倒甚至謂古之善琵琶者曰昭君是不亦齊東之語乎
</p>
<div class="section" id="title-79"><h2>
	異物彚苑五卷<span class="jiazhu">直隸總督採進本</span>
</h2></div>
<p class="em2">
	舊本題明王世貞撰世貞有弇山堂别集已著錄是書分二十七門大抵捃摭類書冗碎無緒且刪改原文多失本意世貞著述牴牾失實或有之亦何至陋劣如此乎其僞不待問矣
</p>
<div class="section" id="title-80"><h2>
	彚苑詳註三十六卷<span class="jiazhu">内府藏本</span>
</h2></div>
<p class="em2">
	一名類苑詳註舊本題明王世貞撰鄒善長重訂善長不知何許人其書成於萬曆乙亥明史藝文志亦著錄凡二十七部首列引用書目似乎浩博其實就唐宋諸類書採掇而成觀官職門中所列皆用宋制知爲剽剟事文類聚合璧事類而成矣疑亦託名世貞者也
</p>
<div class="section" id="title-81"><h2>
	古今類腴十八卷<span class="jiazhu">江蘇巡撫採進本</span>
</h2></div>
<p class="em2">
	不著撰人名氏前有吳一鵬序云是王麟洲所作麟洲王世懋别號也所著却金傳已著錄是書分十門一百二十一子目皆採掇成語以備舉業之用殆坊刻陋本必不出世懋之手
</p>
<div class="section" id="title-82"><h2>
	彊識畧四十卷<span class="jiazhu">内府藏本</span>
</h2></div>
<p class="em2">
	明吳夢村編夢材字國賢崇陽人其書分三十九類類各一卷惟雜志分上下二卷皆剽剟類書畧爲聯贯成文弇陋殊甚卷端刻王世貞批二行云彊識畧奇書也梓之必傳第入梓時不可不更詳愼則世貞巳婉諷之矣何夢材不悟猶引以爲重耶
</p>
<div class="section" id="title-83"><h2>
	考古辭宗二十卷<span class="jiazhu">浙江汪啟淑家藏本</span>
</h2></div>
<p class="em2">
	明况叔祺編叔祺字吉甫高安人嘉靖庚戌進士官至貴州提學僉事是書以浦南金所編修辭指南爲藍本而增抄文選雙字類要於各類之下一切分目體式及每類之前半皆仍浦氏之舊因人成事不足尚也
</p>
<div class="section" id="title-84"><h2>
	雜爼十卷<span class="jiazhu">兩淮馬裕家藏本</span>
</h2></div>
<p class="em2">
	明劉鳯撰鳳有續吳中先賢贊已著錄是書分八類曰元覽稽度地員兵謀藻覽原化問水詞令鳳爲文好刺取隱僻以爲奇故是編皆摘錄古書字句以備剽剟或註出典或不註出典亦漫無義例不免爲餖飣之學
</p>
<div class="section" id="title-85"><h2>
	國憲家猷五十六卷<span class="jiazhu">浙江巡撫採進本</span>
</h2></div>
<p class="em2">
	明王可大撰可大字元簡南京錦衣衛人嘉靖癸丑進士官至台州府知府是書凡分十四部曰憲典曰象緯曰禨祥曰輿圖曰事理曰文史曰醫藥曰滑稽曰方技曰詭異曰權術曰雅適曰遺事曰大統皆雜採故事依類排纂然端緒錯雜古今混糅如事理部會稽一條不入於輿地子午之年五月戌酉一條不入於禨祥之類則分部亦未允也又如謂人鬼設尸之外天神地祗之不見於經者諸儒不必强爲之說今考周禮大祝云凡大禋祀則執明水火而號祝隋釁逆牲逆尸注云禋祀祭天神也又節服氏云郊祀裘冕二人執戈送逆尸尚書大傳維十有三祀帝乃稱王而入唐郊猶以丹朱爲尸國語晉祀夏郊董伯爲尸周禮士師若祭勝國之社稷則爲之尸春秋傳周公祀太山召公爲尸何謂天神地祗用尸不見於經傳耶其考核之疎往往類此蓋徒取浩博之故也
</p>
<div class="section" id="title-86"><h2>
	文選錦字二十一卷<span class="jiazhu">浙江巡撫採進本</span>
</h2></div>
<p class="em2">
	明凌迪知撰迪知有左國腴詞已著錄是書以文選字句輯爲二十七門自謂合淸江劉氏類林眉山蘇氏雙字類要而增損之然二家之書已涉餖飣叠牀架屋尤爲無謂矣
</p>
<div class="section" id="title-87"><h2>
	羣書纂粹八卷<span class="jiazhu">浙江吳玉墀家藏本</span>
</h2></div>
<p class="em2">
	舊本題明徐時行編案明申時行初寄養於徐氏從其姓此蓋其未復姓時作也所著有書經講義會編已著錄是編掇摘諸家議論之文分類纂輯以備策論之用不足以言著述殆其應舉時所私抄而傳寫者授之梓歟
</p> 



</div></body></html>