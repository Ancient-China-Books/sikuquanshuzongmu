<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷七十·史部二十六（地理類三）</title></head><body><div id="text">

<p>
<strong>欽定四庫全書總目卷七十</strong>
</p>
<div class="section" id="title-0"><h1>
	史部二十六
</h1><hr/></div>
<div class="section" id="title-1"><h2>
	地理類三
</h2></div>
<div class="section" id="title-2"><h2>
	南嶽小錄一卷<span class="jiazhu">浙江汪汝瑮家藏本</span>
</h2></div>
<p class="em2">
	唐道士李冲昭撰卷首有自序稱弱年悟道近歲依師洎臨嶽門頻訪靈跡徧閱古碑及衡山圖經湘中記仍致詰於師資長者嶽下耆年或得一事旋貯篋笥撮而直書總成一卷案書中有咸通年號當作於懿宗以後序末所題壬戌歲蓋昭宗天復二年也舊唐書經籍志新唐書藝文志皆不著錄鄭樵通志藝文畧始載有此名與此本卷數相合惟冲昭作仲昭或傳刻誤歟書中先列五峯三澗次敘宫觀祠廟壇院之屬而以歷代得道飛昇之跡附之雖黃冠自張其教不無夸誕之詞而唐世名山洞府之書如盧鴻一嵩山記張密廬山雜記令狐見堯玉笥山記杜光庭武夷山記今並無存此獨以舊本流傳勝境靈跡足資掌故是亦考圖經者所宜徵据矣此本爲明蔡汝楠守衡州時所刻前有小引亦謂所載事蹟名物悉與今本不同云
</p>
<div class="section" id="title-3"><h2>
	廬山記三卷附廬山記畧一卷<span class="jiazhu">兵部侍郎紀昀家藏本</span>
</h2></div>
<p class="em2">
	宋陳舜俞撰舜俞字令舉烏程人所居曰白牛村因自號白牛居士慶曆六年進士嘉祐四年又中制科第一歷官都官員外郎熙寧中出知山陰縣以不奉行靑苗法謫南康監稅事迹具宋史本傳舜俞謫官時與致仕劉渙游覽廬山嘗以六十日之力盡南北山水之勝每恨慧遠周景武輩作山記疎畧而渙舊嘗雜錄聞見未暇詮次舜俞因採其說參以記載耆舊所傳晝則山行夜則發書考證泓泉塊石具載不遺折衷是非必可傳而後已又作俯仰之圖尋山先後之次以冠之人服其勤自記云余始遊廬山問山中塔廟興廢及水石之名無能爲予言者雖言之往往襲謬失實因取九江圖經前人雜錄稽之本史或親至其處考騐銘志參訂耆老作廬山記其湮泐蕪没不可復知者則闕疑焉凡唐以前碑記因其有歲月甲子爵里之詳故并錄之庶或有補史氏云云其目有總敘山篇第一敘北山篇第二敘南山篇第三而無第四五篇圖亦不存勘騐永樂大典所缺亦同然北宋地志傳世者稀此書考据精核尤非後來廬山紀勝諸書所及雖經殘缺猶可寶貴故特錄而存之釋惠遠廬山記畧一卷舊載此本之末不知何人所附入今亦併錄存之備參考焉
</p>
<div class="section" id="title-4"><h2>
	赤松山志一卷<span class="jiazhu">兩淮馬裕家藏本</span>
</h2></div>
<p class="em2">
	宋道士倪守約撰守約未詳何許人惟書前自敘稱捨家辭父母來投師資又自署松山羽士知爲黃冠書中稱眞廟神廟孝廟寧廟知爲宋人人物之末稱咸淳年號知作於度宗時矣其書首敘皇初起皇初平兄弟仙迹以著是山靈異爲全書綱領次丹類次洞穴類次山類次水類次宫宇類次人物類次制誥類次碑籍類書末又有正統四年明英宗御製數行非詩非文似乎聨額與此書篇頁不相屬蓋後人所附入明代刊本喜於竄亂古書往往如是今刪汰不錄以存守約之舊焉
</p>
<div class="section" id="title-5"><h2>
	西湖遊覽志二十四卷志餘二十六卷<span class="jiazhu">浙江汪啓淑家藏本</span>
</h2></div>
<p class="em2">
	明田汝成撰汝成有炎徼紀聞已著錄是書雖以逰覽爲名多紀湖山之勝實則關於宋史者爲多故於高宗而後偏安逸豫每一篇之中三致意焉宋乾道間周淙撰臨安志十五卷咸淳間潜說友又續成一百卷湖山特其中之一目例不當詳吳自牧作夢梁錄周密作武林舊事於歲時風俗特詳而山川古跡又在所畧惟汝成此書因名勝而附以事蹟鴻纎鉅細一一兼該非惟可廣見聞併可以考文獻其體在地志雜史之間與明人逰記徒以觴咏登臨流連光景者不侔其志餘二十六卷則摭拾南宋軼聞分門臚載大都杭州之事居多不盡有關於西湖故别爲一編例同附錄蓋有此餘文以消納其冗碎而後本書不病於蕪雜此其義例之善也惟所徵故實悉不列書名遂使出典無徵莫能考證其眞僞是則明人之通弊汝成亦未能免俗者矣
</p>
<div class="section" id="title-6"><h2>
	桂勝十六卷<span class="jiazhu">浙江鮑士恭家藏本</span>附桂故八卷<span class="jiazhu">兩淮鹽政採進本</span>
</h2></div>
<p class="em2">
	明張鳴鳳撰鳴鳳有西遷注已著錄是二書並成於萬曆癸丑桂勝序題五月六日桂故序題七月朔劉繼文序稱前十六卷爲桂勝志桂槩也後八卷爲桂故志故實也鳴鳳桂勝自序亦稱外桂故八卷用輔以行桂故自敘稱余志桂勝竊迹前事云云則二書相因而作實一書也桂勝以山水標目各引證諸書敘述於前即以歷代詩文附本條下而於石刻題名之類搜採尤詳又隨事附以考證多所訂正董斯張吳興備志朱彝尊日下舊聞即全仿其體例於地志之中最爲典雅桂故分郡國官名先政先獻游寓襍志六門郡國考歷代沿革詳列史志辨今之桂林非古之桂林官名則臚舉歷代之制蓋疆域明則先獻有所斷限職制明則先政有所徵驗乃不至如他志書人物名宦附會牽合故以冠於首也其先政先獻人各爲傳大扺鎔鑄舊文剪裁蔓語務取其有關是土而不濫涉其生平又多採金石之文不盡取諸史籍故其詞簡而不支博而有據其游寓襍志亦多據題名碑碣姓名年月歷歷可稽在明代輿記之中於康海武功志韓邦靖朝邑志外自爲别調可以鼎立而三他家莫之逮也二書所載皆止於南宋蓋年遠者易湮時近者易濫詳人所畧畧人所詳其書乃博贍而有體是又鳴鳳創例之微意歟
</p>
<div class="section" id="title-7"><h2>
	欽定盤山志二十一卷
</h2></div>
<p class="em2">
	國朝大學士蔣溥等奉勅撰盤山在薊州城北二十五里爲漢末田疇隱居之地五峯三盤林壑幽邃單椒秀澤雄甲畿東自聖祖仁皇帝四度臨幸宸章題咏照燦巗阿然舊無山志靑溝釋智朴始草創成編詞旨冗蔓體例尚多未備我皇上宸遊莅止靈境日開乾隆九年始命發内帑建靜寄山莊於山之陽天闢名區全攬勝槪歲春秋有事於祖陵每駐驆行宫幾餘靜憩智仁樂趣暢洽宸襟山水效靈益增神秀乾隆十九年二月因行幸山莊爰命蔣溥汪由敦董邦達纂修新志溥等承詔屬稿詳加裒輯分圖考名勝寺宇流寓方外藝文物産雜綴入門釐爲十六卷首冠以巡典天章五卷至十二月書成奉表恭進焉臣等敬繹睿製旁考舊文惟兹山之靚潤深奥足與嶽鎭競秀而其名不大顯於前世以是知天地淸淑之氣扶輿磅礴固必待時而出以奉大聖人泮奂之娛而大筆昭回鏤巗耀谷品題甲乙榮幸無涯尤自古所未有敬錄斯編亦以慶兹山之遭也
</p>
<div class="section" id="title-8"><h2>
	西湖志纂十二卷<span class="jiazhu">内府藏本</span>
</h2></div>
<p class="em2">
	國朝大學士梁詩正禮部尚書銜沈德潛等同撰初雍正中浙江總督李衛修西湖志延原任編修傳王露總其事而德潛以諸生爲分修凡成書四十八卷雖敘次詳明而徵引浩繁頗嫌冗蔓至乾隆十六年恭逢聖駕南巡淸蹕所臨湖山生色德潛因取舊志復與王露重加纂錄芟繁就簡别爲十卷而梁詩正亦奏請重輯西湖志會德潛書稿先成繕錄進御蒙皇上優加錫賚特製詩篇以弁其首並勅詩正即以德潛此稿合成之詩正復偕王露叅考釐訂爲十二卷於乾隆十八年十二月奏進首名勝各圖次西湖水利次孤山南山北山吳山西溪諸勝蹟而終以藝文雖門目減於舊志而大綱巳包括無餘且仰荷宸翰親題榮光下燭尤從來輿記所未有固非田汝成軰區區記載所得並稱矣
</p>
<p class="em2">
	右地理類山川之屬七部一百十三卷皆文淵閣著錄
</p>
<div class="section" id="title-9"><h2>
	洛陽伽藍記五卷<span class="jiazhu">編修勵守謙家藏本</span>
</h2></div>
<p class="em2">
	後魏楊衒之撰劉知幾史通作羊衒之晁公武讀書志亦同然隋志亦作楊與今本合疑史通悞也其里貫未詳據書中所稱知嘗官撫軍司馬耳魏自太和十七年作都洛陽一時篤崇佛法刹廟甲於天下及永熙之亂城郭邱墟武定五年衒之行役洛陽感念廢興因捃拾舊聞追敘故蹟以成是書以城内及四門之外分敘五篇敘次之後先以東面三門南面三門北面二門各署其新舊之名以提綱領體例絶爲明析其文穠麗秀逸煩而不厭可與酈道元水經注肩隨其兼敘爾朱榮等變亂之事委曲詳盡多足與史傳參證其他古蹟藝文及外國土風道里採摭繁富亦足以廣異聞劉知幾史通云秦人不死知苻生之厚誣蜀老猶存知葛亮之多枉蜀老事見魏書毛修之傳秦人事即用此書趙逸一條知幾引據最不苟知其說非鑿空也他如解魏文之苗茨碑糾戴延之之西征記考据亦皆精審惟以高陽王雍之樓爲即古詩所謂西北有高樓上與浮雲齊者則未免固於說詩爲是書之瑕類耳據史通補註篇稱除煩則意有所恡畢載則言有所妨遂乃定彼榛楛列爲子注若蕭大圜淮海亂離志羊衒之洛陽伽藍記是也則衒之此記實有自註世所行本皆無之不知何時佚脫然自宋以來未聞有引用其註者則其刊落巳久今不可復考矣
</p>
<div class="section" id="title-10"><h2>
	吳地記一卷附後集一卷<span class="jiazhu">江蘇巡撫採進本</span>
</h2></div>
<p class="em2">
	舊本題唐陸廣微撰宋史藝文志作一卷與今本合書中稱周敬王六年丁亥至今唐乾符三年庚申凡一千八百九十五年則廣微當爲僖宗時人然書中虎疁一條稱唐諱虎錢氏諱鏐改爲滸墅考五代史吳越世家乾符二年董昌始表錢鏐爲偏將光啓三年始拜鏐左衛大將軍杭州刺史景福二年始拜鏐爲鎭海軍節度使潤州刺史乾寧元年始加鏐同中書門下平章事二年始封鏐爲彭城郡王天祐元年封吳王至朱温篡立始封鏐爲吳越王安得於乾符三年以董昌一偏將能使人諱其嫌名且乾符三年亦安得預稱吳越至錢俶於宋太平興國三年始納土入朝當其有國之時蘇州正其所隸豈敢斥之曰錢氏尤顯爲宋人之詞則此書不出廣微更無疑義王士禎香祖筆記嘗摘其語兒亭馮驩宅公孫挺陳開疆顧冶子墓三條又摘其琴高宅一條於地理事實皆爲舛繆又案乾符三年歲在丙申實非庚申上距周敬王丁亥僅一千三百九十年實非一千八百九十五年於年數亦復差悞觀其卷末稱纂成圖書以俟後來者添修而此本無圖前列吳長洲嘉興崑山常熟華亭海鹽七縣而後列吳縣長洲縣事爲多殆原書散佚後人採綴成編又竄入他說以足卷帙故訛異若是耶以今世所行别無善刻故姑仍吳琯此本錄之以存梗槪而附訂其牴牾如右又吳地記後集一卷蓋續廣微之書者不著撰人名氏前有題詞稱自唐王郢叛亂市邑廢毁或傳記無聞或廢興不一僅采摘縣錄據圖經選其確實者列於卷後所記建置年號止於祥符元年疑北宋人作舊本附錄今亦併存備考焉
</p>
<div class="section" id="title-11"><h2>
	長安志二十卷<span class="jiazhu">兩淮馬裕家藏本</span>
</h2></div>
<p class="em2">
	宋宋敏求撰敏求有唐大詔令已著錄是編皆考訂長安古蹟以唐韋述西京記疎畧不備因更博採羣籍叅校成書凡城郭官府山川道里津梁郵驛以至風俗物産宫室寺院纎悉畢具其坊市曲折及唐盛時士大夫第宅所在皆一一能舉其處粲然如指諸掌司馬光常以爲考之韋記其詳不啻十倍今韋氏之書久巳亡佚而此志精博宏贍舊都遺事藉以獲傳實非他地志所能及程大昌雍錄稱其引類相從最爲明析然細細校之亦不免時有駁複如曲臺旣入未央而又入之三雍是分一爲二矣長門宫在都城之外長門亭畔而列諸長信宫内則失其位置矣况宫殿園囿又多空存其名不著事蹟則無可尋繹矣云云其說雖不爲無見實則凌雲之材不以寸朽爲病也敏求尚有河南志與此凡例稍異而並稱贍博今已不存又楊愼丹鉛錄謂杜常華淸宫詩見長安志詩中曉風乃作曉星檢今本實無此詩蓋愼喜僞托古書不足爲據非此志有所殘缺惟晁公武讀書志載有趙彦若序今本無之則當屬傳寫佚脫耳
</p>
<div class="section" id="title-12"><h2>
	洛陽名園記一卷<span class="jiazhu">兩江總督採進本</span>
</h2></div>
<p class="em2">
	宋李格非撰格非字文叔濟南人元祐末爲國子博士紹聖初進禮部郎提點京東刑獄以黨籍罷是書記洛中園囿自富弼以下凡十九所格非自跋云天下之治亂候於洛陽之盛衰洛陽之盛衰候於園囿之興廢蓋追思當時賢佐名卿勲業盛隆能享其樂非徒誇臺榭池館之樂也書錄解題郡齋讀書志俱載李格非撰惟津逮秘書題曰華州李廌考邵博聞見後錄第十七卷全載此書不遺一字題標格非之名同時之人不應有悞知毛晉之誤題審矣王士禎居易錄記是書前有紹興中張琰德和序首曰山東李文叔云云此本亦佚之殆又後人因標題姓名與序不符而刋除其文歟
</p>
<div class="section" id="title-13"><h2>
	雍錄十卷<span class="jiazhu">大學士于敏中採進本</span>
</h2></div>
<p class="em2">
	宋程大昌撰大昌有古周易占法已著錄是編考訂關中古迹以三輔黃圖唐六典宋敏求長安志吕大防長安圖記及紹興秘書省圖<span class="jiazhu">案書中稱閣圖者即秘書省圖</span>諸書互相考証於宫殿山水都邑皆有圖有說謂三輔黃圖由唐人增續初非親生漢時目睹漢事故隨事立辨不以其名古而不敢置議長安志最爲明析然亦時有駁複吕大防圖凡唐世邑屋宫苑巳自不存特其山川地望悉是親見今故本而言之若與古記不合亦復訂正其參校亦可謂勤矣今考其書如函谷關參都邑之中太子宫序職官之次地圖之後忽列書目數條都邑之前忽出山名一處驟然尋之不得端緖體例稍爲叢襍又集古諸錄所列碑刻自獵碣以外罕登記載考古圖有輦酌宫亦不著其名蓋但憑圖籍而未考金石之文故未免於疎漏然其蒐羅旣富辨証亦詳在輿記之中固爲善本也明代陝西諸志皆號有法其亦以是數書者在前歟考大昌之時關中巳爲金土而隔越江表爲隣國著書殊爲無謂蓋孝宗銳思恢復有志中原大昌所作北邊備對一書即隱寓經畧西北之意此書猶此志焉耳第五卷中特剏漢唐用兵攻取守避要地一圖其圖說多舉由蜀入秦之迹與郭允蹈蜀鑑所謂由漢中取關陝者大旨相合其微意固可見矣
</p>
<div class="section" id="title-14"><h2>
	洞霄圖志六卷<span class="jiazhu">浙江孫仰曾家藏本</span>
</h2></div>
<p class="em2">
	宋鄧牧撰牧字牧心錢唐人宋亡後隱居屏跡惟與謝翺友善翺臨終時牧適出逰翺絶筆詩所謂九鎖山人歸不歸者即爲牧作其志趣可以想見矣洞霄宫在餘杭縣大滌洞天巖壑深秀爲七十二福地之一宋世嘗以舊宰執之奉祠者領提舉事政和中唐子霞作眞境錄紀其勝後不傳端平間有續錄今亦無考牧於大德已亥入洞霄止超然館住持沈多福爲營白鹿山房居之遂屬牧偕本山道士孟宗寶搜討舊籍作爲此志凡六門曰宫曰觀曰山水曰洞府曰古蹟附以異事曰人物分列仙高道二子目曰碑記門各一卷前有玄教嗣師吳全節及多福二序後有錢塘葉林台州李洧孫二跋牧文章本高曠絶俗故所錄皆詳畧有法惟不載宋提舉官姓名近時朱彝尊始作記以補之然宋代奉祠率皆遥領與兹山古蹟不甚相關正如魏晉以下之公侯名繫郡縣而事殊茅土志乘之中載之不爲贅削之亦不爲闕也牧成此書在大德乙巳至明年丙午春而牧卒此書第五卷後附住持知宫等題名有及丙午六月後事者疑爲道流所增入又人物門有牧及葉林二傳前題續編二字亦不知續之者爲誰舊本所有姑併存之又書稱圖志而此本乃有志無圖當爲傳寫所脫佚無可校補亦姑仍其闕焉
</p>
<div class="section" id="title-15"><h2>
	長安志圖三卷<span class="jiazhu">安徽巡撫採進本</span>
</h2></div>
<p class="em2">
	元李好文撰好文字惟中東明人至治元年進士官至光祿大夫河南行省平章政事致仕給翰林學士承旨一品祿終其身事蹟具元史本傳此書結銜稱陝西行臺御史考本傳稱好文至正元年自國子祭酒改陝西行臺治書侍御史尋遷河東道亷訪使又稱至正四年仍除陝西行臺治書侍御史六年始除侍讀學士此書蓋再任陝西時作也自序稱圖舊有碑刻元豐三年吕大防爲之跋謂之長安故圖蓋即陳振孫所稱長安圖記大防知永興軍時所訂者好文因其舊本芟除訛駁更爲補訂又以漢之三輔及元奉元所屬者附入凡漢唐宫闕陵寢及渠涇沿革制度皆在焉總爲圖二十有二其中渠涇圖說詳備明析尤有裨於民事非但考古蹟資博聞也本傳載所著有端木堂經訓要義十一卷歷代帝王故事一百六篇又有大寶錄大寶龜鑑二書而不及此圖元史疎漏此亦一端矣此本乃明西安府知府李經所鋟列於宋敏求長安志之首合爲一編然好文是書本不因敏求而作强合爲一世次紊越旣乖編錄之體且圖與志兩不相應尤失古人著書之意今仍分爲二書各著於錄千頃堂書目載此編作長安圖記於本書爲合此本題曰長安志圖疑李經與長安志合刊改題此名然今未見好文原刻而千頃堂書目傳寫多訛不盡可據故今仍以長安志圖著錄而附載其異同於此備考核焉
</p>
<div class="section" id="title-16"><h2>
	汴京遺蹟志二十四卷<span class="jiazhu">河南巡撫採進本</span>
</h2></div>
<p class="em2">
	明李濓撰濓有祥符先賢傳已著錄是書以歷代都會皆有專志獨汴京無之又宋孟元老東京夢華錄蕪穢猥瑣無足觀<span class="jiazhu">案元老書記風俗瑣事與地志體殊此語過當謹附訂於此</span>遂摭拾舊聞編次成帙義例整齊頗有體要徵引典核亦具見根據在輿記之中足稱善本雖其精博辨析不及長安志雍錄諸書而自宋梁以迄金源數百年間建置沿革之由廢興存亡之迹皆爲之彚考臚編畧存端緖亦復粲然如指掌宋敏求東京記今巳不傳得濓此書亦足以補其闕矣
</p>
<div class="section" id="title-17"><h2>
	武林梵志十二卷<span class="jiazhu">浙江汪汝瑮家藏本</span>
</h2></div>
<p class="em2">
	明吳之鯨撰之鯨字伯裔錢塘人萬曆中舉人官浮梁縣知縣是編以杭州梵刹盛於南宋至明而殘廢者多恐遺跡漸湮乃博考乘牒分城内城外南山北山及諸屬縣凡得寺院四百二十六所俱詳誌創置始末及其山川形勢後分天朝寵錫宰官護持古德機緣歷代勲績四門備紀名流勝蹟高僧支派各編小傳序錄井然頗有條理其中採輯宋元明人詩文如仙林崇先二寺記見曹勛松隱集智果寺記見徐一䕫始豐集而志俱失載不免稍有漏脫又如宋張敦禮捨鐘之法雲寺非杭之法雲寺而以名同悞入又撰法相寺碑記者前作范楷後作沈楷亦有駁文然其搜剔幽隱實多武林遺事西湖遊覽志所未載如明遠堂詩次於蘇軾諸作之後而東坡集無之張九成喻彌陀塔銘亦不見於橫浦集張伯雨天池樓詩與本集互異可以叅攷其遺聞軼事亦足爲考古談藝之資正不徒爲伽藍增故實矣
</p>
<div class="section" id="title-18"><h2>
	江城名蹟二卷<span class="jiazhu">江西巡撫採進本</span>
</h2></div>
<p class="em2">
	國朝陳弘緖撰弘緖字士業新建人明末以薦授晉州知州時劉宇亮以閣臣督師欲移兵入晉州弘緖拒不納坐謫爲湖州府經歷鼎革後終於家是書以南昌省會爲南昌新建二縣地因攷其名蹟以城之内外爲限凡去城遠者則不及多詳於樓觀祠宇梵刹園亭之類卷上爲考古卷下爲證今自序謂古與今不以時代爲斷而一以興廢存亡爲斷蓋事皆目歷非徒按籍而登也弘緖文章淹雅在明末號能復古故作是書敘次頗有條理考證亦多精核惟喜載雜事多近小說且多曼衍旁涉如天寧寺條下載寺僧淫䙝之類頗乖大雅亦非地志之體是則體例未嚴不免爲白璧之瑕矣
</p>
<div class="section" id="title-19"><h2>
	營平二州地名記一卷<span class="jiazhu">兩淮鹽政採進本</span>
</h2></div>
<p class="em2">
	國朝顧炎武撰炎武有春秋杜解補正已著錄按爾雅營州孫炎註爲殷制孔穎達尚書疏謂舜十二州有營州殷本虞制分靑州地爲之凡在遼水東者東至朝鮮之境皆古營州地也平州即今永平府在虞時亦爲營州地秦時爲右北平遼西地後漢洎晉皆爲遼西地後漢末公孫度自號平州牧於是平州之名始見於史炎武逰永平時郡人以志屬之炎武未應其求因摭古來營平二州故實纂爲六卷付之題曰營平二州史事今其書不存此書出自惠棟紅豆齋惟載二州古地名至五代而止又僅一卷意其爲六卷之一也其中卑耳之谿一條旣引管子最後一頁又載俞兒一事全文當是隨筆襍鈔失於刪削不但非其完書並爲未定之稿本矣然炎武嫻於地理所纂述多可依据書雖殘缺要於考證之學不爲無補焉
</p>
<div class="section" id="title-20"><h2>
	金鼇退食筆記二卷<span class="jiazhu">刑部尚書英亷採進本</span>
</h2></div>
<p class="em2">
	國朝高士奇撰士奇有春秋地名考畧已著錄是編乃其康熙甲子官侍講學士入侍内廷時所作前有自序稱自丁巳賜居太液池之西朝夕策馬過金鼇玉蝀橋望苑中景物七閱寒暑退食之頃偶訪曩時舊制約畧得之傳聞又彷彿尋其故址離宫别館廢者多矣脫復十數老監巳盡遺蹟漸湮無以昭我皇上卑宫室約園囿之儉德因率筆記之詳於西而畧於東以所居在苑西故也紀其興廢而復襍以時事欲見昭代之盛存爲太平嘉話也又稱衙署監局載在會典者不書訪聞未確者不書外人所罕窺者亦不敢書蓋其時距明末四十年前朝宦豎存者猶多士奇出入禁庭得以訽訪又久寓其旁朝夕考校故所記往往可據朱彝尊日下舊聞多採掇之今奉詔考定彝尊之書徵據詳明纎悉必備此編巳在包括之中然其草創記錄之功亦不可没仍錄存之以備參稽焉
</p>
<div class="section" id="title-21"><h2>
	石柱記箋釋五卷<span class="jiazhu">浙江巡撫採進本</span>
</h2></div>
<p class="em2">
	國朝鄭元慶撰元慶字芷畦歸安人吳興山水淸佳自六朝以來稱東南名郡自唐時刻有石柱記樹之杼山載其山川陵墓古蹟古器甚詳迨傳世旣久歲月名字遂漫漶不可考歐陽修作集古錄以爲筆畫奇偉非顔眞卿不能書孫覺知湖州聚境内碑碣築墨妙亭貯之凡三十二通石柱記亦居其一後人因府治卑濕墨妙亭諸石盡取以塡淤泥而石柱記遂淪没不復見康熙辛巳元慶重修府志旣成復訪得宋槧石柱記爲世所罕覯惟湖州五縣原本祇載其三秀水朱彝尊仍依仿體例摭德淸武康二縣事蹟輯而補之元慶採掇諸書爲之註釋其徵据考証頗爲贍博雖於一郡之勝尚未能包括無餘而軼典遺詞其梗槪亦巳畧具固亦徵文考獻者所不廢矣
</p>
<div class="section" id="title-22"><h2>
	關中勝蹟圖志三十二卷<span class="jiazhu">陝西巡撫採進本</span>
</h2></div>
<p class="em2">
	乾隆四十一年巡撫陝西兵部侍郎兼都察院右副都御史畢沅所進也關中爲雍州舊壤班固所稱神臯奥區周秦漢唐並建都作邑遺聞舊事見於典籍者至多多可以循覽前編考求故址而河山表裏形勢尤雄奇蹟靈踪亦往往而在諸家撰述之存於今者三輔黃圖以下如宋敏求長安志程大昌雍錄李好文長安志圖何景明雍大記李應祥雍畧之類未易一二殫數而山水游記州郡志乘尚不與焉然體例各殊純駁互見披圖按籍牴牾實繁未有會稡羣言歸於畫一者我國家醲化覃敷桐生茂豫周原豳士慶告屢豐華岳之祠太白之湫俱仰荷宸翰褒題光燭霄宇其秦漢涇渠故道亦皆次第興修守土之臣得乘邊圉寧謐民氣和樂之餘行部川原詢求舊跡訂訛釐舛勒成是編以上呈乙覽視儒生著述披尋於斷碑碎碣之間研索於脫簡殘編之内者其廣狹固有殊矣其書以郡縣爲經以地理名山大川古蹟四子目爲緯而以諸圖附於後援據考證各附本條具有始末臣等謹爲錄副登諸秘閣亦古者郡國地志藏在太史之義也
</p>
<p class="em2">
	右地理類古蹟之屬十四部一百二十五卷皆文淵閣著錄
</p>
<div class="section" id="title-23"><h2>
	南方草木狀三卷<span class="jiazhu">兩江總督採進本</span>
</h2></div>
<p class="em2">
	晉嵇含撰含事蹟附載晉書嵇紹傳考隋志舊唐志俱有含集十卷<span class="jiazhu">隋志云其集巳亡但附載郭象集下舊唐志仍著錄</span>而不載此書至宋志始著錄觀此書載指甲花自大泰國移植南海是晉時巳有是花而唐段公路北戶錄乃云指甲花本出外國梁大同二年始來中國知公路未見此書蓋唐時尚不甚顯故史志不載也諸本但題譙國嵇含惟宋麻沙舊板前題曰永興元年十一月丙子振威將軍襄陽太守嵇含撰云云載其年月仕履頗爲詳具蓋舊本如是明人始刊削之然晉書惠帝本紀永寧二年正月改元永安七月改建武十一月復爲永安十二月丁亥立豫章王熾爲太弟始改永興是永興元年不得有十一月又永興二年正月甲午朔以干支推之丙子當在上年十二月中旬尚在改元前十二日其時亦未稱永興或其時改元之後併十二月一月皆追稱永興而輾轉傳刻又誤十二月爲十一月歟惟隋志稱廣州太守嵇含而此作襄陽太守考書中所載皆嶺表之物則疑襄陽或誤題也其書凡分草木果竹四類共八十種敘述典雅非唐以後人所能僞不得以始見宋志疑之其本亦最完整蓋宋以後花譜地志援引者多其字句可以互校故獨尠訛闕云
</p>
<div class="section" id="title-24"><h2>
	荊楚歲時記一卷<span class="jiazhu">兩江總督採進本</span>
</h2></div>
<p class="em2">
	舊本題晉宗懔撰書錄解題作梁人考梁書元帝本紀載承聖三年秋七月甲辰以都官尚書宗懔爲吏部尚書又南史元帝本紀武陵之平議者欲因其舟艦遷都建鄴宗懔黃羅漢皆楚人不願移此書皆記楚俗當即其人舊本題晉人誤也唐宋志皆作一卷與今本合而通考乃作四卷考書錄解題載懔自序曰傅玄之朝會杜篤之上巳安仁秋興之敘君道娛蜡之述其屬辭則已洽其比事則未宏率爲小說以錄荊楚歲時風物故事自元日至除日凡二十餘事然則必無四卷知通考爲傳寫之誤又檢今本實有三十六事并知陳振孫所記懔序亦以三字訛爲二然周密癸辛襍識引張騫乘槎至天河見織女得支機石事云出荊楚歲時記今本無之則三十六事尚非完本也其註相傳爲隋杜公瞻作故多引開皇中杜臺卿玉燭寶典然唐志宗懔荊楚歲時記一卷下又出杜公瞻荊楚歲時記二卷豈原書一卷公瞻所註分二卷後人又合之歟
</p>
<div class="section" id="title-25"><h2>
	北戶錄三卷<span class="jiazhu">兩淮鹽政採進本</span>
</h2></div>
<p class="em2">
	唐段公路撰學海類編作公璐蓋字之訛新唐書藝文志稱爲宰相文昌之孫則當爲臨淄人學海類編作東牟人亦未詳所本歷仕始末不可考惟據書首結銜知官京兆萬年縣尉據書中稱咸通十年知爲懿宗時人而已是書當在廣州時作載嶺南風土頗爲賅備而於物産爲尤詳其徵引亦極博洽如淮南萬畢術廣志南越志南裔異物會要荔枝圖說陳藏器本草唐韻郭緣生述征記臨海異物志陶朱公養魚經名苑毛詩義船神記字林廣州記扶南傳諸書今皆散佚藉此畧見一二即所引張華博物志多今本所無亦藉此以考証眞僞條下註文頗爲典贍題登仕郎前叅軍龜圖撰不題其姓似爲公路之族然唐書宰相世系表不載其名莫知其審矣唐書藝文志作北戶襍錄疑傳寫悞衍一襍字其作三卷與此本合學海類編所載惟存一卷凡物産五十一條不爲完本曹溶所錄古書往往如是不足深詰也
</p>
<div class="section" id="title-26"><h2>
	桂林風土記一卷<span class="jiazhu">兵部侍郎紀昀家藏本</span>
</h2></div>
<p class="em2">
	唐莫休符撰休符里貫未詳作此記時在昭宗光化二年休符以檢校散騎常侍守融州刺史其終於何官亦莫能考也此記新唐書藝文志作三卷今存者一卷卷中目錄四十六條今缺火山採木二條蓋殘缺之餘非完書矣朱彝尊曝書亭集有此書跋云閩謝在杭小草齋所錄舊藏徐惟起家跋稱獲自錢唐沈氏是洪武十五年抄傳此本小草亭題識及洪武年月與彝尊所言合蓋即彝尊所見本也彝尊跋又稱中載張固盧順之張叢元晦路單韋瓘歐陽臏李渤諸人詩向未著於錄亟當發其幽光今觀諸詩外尚有楊尚書陸弘休二首亦唐代佚篇爲他書之所未載今全唐詩採錄諸篇即據此本則其可資考證者又不止於譜民風記土産矣
</p>
<div class="section" id="title-27"><h2>
	嶺表錄異三卷<span class="jiazhu">永樂大典本</span>
</h2></div>
<p class="em2">
	舊本題唐劉恂撰宋僧贊寧筍譜稱恂於唐昭宗朝出爲廣州司馬官滿上京擾攘遂居南海作嶺表錄陳振孫書錄解題亦云昭宗時人然考書中云唐乾符四年又云唐昭宗即位唐之臣子宜有内詞不應直稱其國號且昭宗時人不應預稱諡號殆書成於五代時歟粤東輿地之書如郭義恭廣志沈懷遠南越志皆巳不傳諸家所援據者以恂是編爲最古而百川學海及說郛所載寥寥數頁首尾不完蓋僅從類書抄撮數條以備一種而恂之原本則巳久佚宋代太平寰宇記太平廣記太平御覽諸書徵引頗夥然尚多挂漏惟散見永樂大典者條理較詳尚可編次謹逐卷裒輯而佐以旁見諸書者排比其文仍成三卷以復唐志之舊雖永樂大典缺卷數函無從考騐或不免一二之遺而證以諸書似巳十得其八九唐人著述傳世者稀斷簡殘編巳足珍惜此更於放失之餘復成完帙使三四百年博物君子所未睹者一旦頓還其舊觀彌足寶矣恂書體例不可考今不敢强爲分門僅使各以類聚庶便省覽其中記載博贍而文章古雅於蟲魚草木所錄尤繁訓詁名義率多精核葉廷珪海錄碎事釋爾雅魁陸引此書瓦隴以證之張世南游宦紀聞引郭璞爾雅注犀有三角之文據此書稱犀二角以辨之歷來考據之家皆資引證蓋不特圖經之圭臬抑亦蒼雅之支流有禆小學非淺尠也諸書所引或稱嶺表錄或稱嶺表記或稱嶺表異錄或稱嶺表錄異記或稱嶺南錄異核其文句實皆此書殆以舊本不存轉相稗販故流傳訛異致有數名惟永樂大典所題與唐志合今特從之以存其眞焉
</p>
<div class="section" id="title-28"><h2>
	益部方物畧記一卷<span class="jiazhu">兩淮鹽政採進本</span>
</h2></div>
<p class="em2">
	宋宋祁撰祁字子京雍邱人天聖二年進士官至翰林學士承旨諡景文事蹟具宋史本傳是編乃嘉祐二年祁由端明殿學士吏部侍郎知益州時所作因東陽沈立所撰劍南方物二十八種補其缺遺凡草木之屬四十一藥之屬九鳥獸之屬八蟲魚之屬七共六十五種列而圖之各繫以贊而附注其形狀於題下贊居前題列後古書體例大抵如斯今本爾雅猶此式也其圖巳佚贊皆古雅蓋力摹郭璞山海經圖贊往往近之注則頗傷謇澁亦每似所作新唐書蓋祁敘記之文類如是也胡震亨跋引范成大聖瑞花詩證是花開於春夏間祁注稱率以秋開爲非殆由氣候不齊各據所見又引謝濤鴛鴦草詩但娛春日長不管秋風早句證祁注是草春葉晩生之非則橫生枝節夫春日已長非春晩而何歟至虞美人草自屬借人以名物如菊號西施之類必改爲娛美人草曲生訓釋是則支離無所取耳
</p>
<div class="section" id="title-29"><h2>
	岳陽風土記一卷<span class="jiazhu">兩江總督採進本</span>
</h2></div>
<p class="em2">
	宋范致明撰致明字晦叔建安人元符中登進士是編乃其以宣德郎謫監岳州商稅時所作不分門目隨事載記書雖一卷而於郡縣沿革山川改易古蹟存亡考證特詳如樂史太平寰宇記謂大江流入洞庭致明則謂洞庭會江江不入洞庭惟荊江夏秋暴漲乃逆泛而入三五日即還名曰翻流水圖經以鄭王廟爲鄭德璘致明則謂爲隋末鄭文秀與董景珍同立蕭銑者故其北又有董王廟沈亞之湘中怨記岳陽樓聞汜人之歌致明則核以地形謂舟中之歌樓上不辨杜佑通典謂巴邱湖中有曹洲即曹公爲吳所敗燒船處在今縣南四十里致明則謂今縣西但有曹公渡考之地理與周瑜曹操相遇處絶不相干漢陽圖經謂赤壁即烏林致明則謂曹操巳至巴邱則孫劉宜拒之於巴陵江夏間所謂烏林即烏黎口不當在漢陽界世傳華容爲章華臺致明則謂舊臺在景陵界華容隋縣乃取古容城名之酈道元水經注謂澧水會沅然後入湖致明則謂澧沅雖相通而各自入湖澧所入處名澧口沅所入處名鼎江口皆確有引據異他地志之附會其他軼聞逸事亦頗資採擇敘述尤爲雅潔在宋人風士書中可謂佳本矣
</p>
<div class="section" id="title-30"><h2>
	東京夢華錄十卷<span class="jiazhu">編修汪如藻家藏本</span>
</h2></div>
<p class="em2">
	宋孟元老撰元老始末未詳蓋北宋舊人於南渡之後追憶汴京繁盛而作此書也自都城坊市節序風俗及當時典禮儀衛靡不核載雖不過識小之流而朝章國制頗錯出其間核其所紀與宋志頗有異同如宋志南郊儀注郊前三日但云齋於大慶殿太廟及靑城齋宫而是書載車駕宿大慶殿儀駕宿太廟奉神主出室儀駕詣靑城齋宫儀委曲詳盡又如郊畢解嚴宋志但云御宣德門肆赦而是書載下赦儀亦極周至又行禮儀注宋志有皇帝初登壇上香奠玉幣儀旣降盥洗再登壇然後初獻而是書奏請駕登壇即初獻無上香獻玉帛儀又太祝讀冊宋志列在初獻時是書初獻之後再登壇始稱讀祝亦小有參差如此之類皆可以互相考證訂史氏之訛舛固不僅歲時宴賞士女奢華徒以怊悵舊遊流傳佳話者矣
</p>
<div class="section" id="title-31"><h2>
	六朝事迹編類二卷<span class="jiazhu">兩江總督採進本</span>
</h2></div>
<p class="em2">
	宋張敦頤撰敦頤字養正婺源人紹興八年進士由南劍州教授歷官知舒衡二州致仕是編前有紹興庚辰自序結銜稱左奉議郎充江南東路安撫司幹辦公事蓋登第後之二十二年也其書爲補金陵圖經而作首總敘次形勢次城闕次樓臺次江河次山岡次宅舍次䜟記次靈典次神仙次寺院次廟宇次墳陵次碑刻凡十四門引据頗爲詳核而碑刻一門尤有資於考據惟書以六朝爲名而古迹之中自南唐以逮於北宋如丁謂王安石所建亦具載之殊失斷限又總敘門内六朝保守一篇歷數自吳以來南朝不可北伐北伐必敗即倖勝亦不能守蓋亦南渡之初力主和議之說者然核諸情事其說亦不爲無因固與江東十鑑之虛張形勢者較爲切實矣
</p>
<div class="section" id="title-32"><h2>
	會稽三賦三卷<span class="jiazhu">禮部尚書曹秀先家藏本</span>
</h2></div>
<p class="em2">
	宋王十朋撰十朋字龜齡樂淸人紹興二十七年進士第一官龍圖閣學士諡忠文事迹具宋史本傳所著有梅溪集此賦三篇又於集外別行一曰會稽風俗賦仿三都賦之體歷敘其地山川物産人物古蹟一曰民事堂賦民事堂者紹興中添差簽判㕔之公堂也元借寓小能仁寺歲久圯廢十朋始重建於車水城一曰蓬萊閣賦其閣以元稹詩謫居猶得住蓬萊句得名皆在會稽故統名曰會稽三賦初嵊縣周世則嘗爲註會稽風俗賦郡人史鑄病其不詳又爲增注併注後二賦末有嘉定丁丑鑄自跋十朋文章典雅足以標舉兹邦之勝鑄以當時之人注當時之作耳聞目見言必有徵視後人想像考索者亦特爲詳贍且所引無非宋以前書尤非近時地志杜撰故實牽合名勝者可比與十朋之賦相輔而行亦劉逵張載分注三都之亞也
</p>
<div class="section" id="title-33"><h2>
	中吳紀聞六卷<span class="jiazhu">浙江鮑士恭家藏本</span>
</h2></div>
<p class="em2">
	宋龔明之撰明之字希仲號五休居士崑山人紹興間以鄉貢廷試授高州文學淳熙初舉經明行修授宣教郎致仕是書採吳中故老嘉言懿行及其風土人文爲新舊圖經范成大吳郡志所不載者仿范純仁東齋紀事蘇軾志林之體編次成帙書成於淳熙九年明之年巳九十有二亦可謂耄而好學者矣宋末書已罕傳元至正間武寧盧熊修蘇州志訪求而校定之明末常熟毛晉始授諸梓亦多舛謬其子扆後得葉盛菉竹堂藏本相校第六卷多翟超一條其餘頗有異同何焯假以勘定極爲精審然盧熊跋稱其子昱所撰行實附後今兩本皆無之則葉本亦不免於脫佚也
</p>
<div class="section" id="title-34"><h2>
	桂海虞衡志一卷<span class="jiazhu">兩江總督採進本</span>
</h2></div>
<p class="em2">
	宋范成大撰乾道二年成大由中書舍人出知靜江府淳熙二年除敷文閣待制四川制置使是編乃由廣右入蜀之時道中追憶而作自序謂凡所登臨之處與風物土宜方志所未載者萃爲一書蠻陬絕徼見聞可紀者亦附著之共十三篇曰志巖洞志金石志香志酒志器志禽志獸志蟲魚志花志果志草木襍志志蠻每篇各有小序各志其土之所有惟志巖洞僅去城七八里内嘗所遊者志金石準本草之例僅取方藥所須者志蠻僅錄聲問相接者故他不備載志香多及海南以世稱二廣出香而不知廣東香自舶上來廣右香産海北者皆凡品志器并及外蠻兵甲之制以爲司邊制者所宜知故不嫌旁涉諸篇皆序述簡雅無夸飾土風附會古事之習其論辰砂宜砂地脈不殊均生白石牀上訂本草分别之訛邕州出砂融州實不出砂證圖經同音之誤零陵香産宜融諸州非永州之零陵唐書稱林邑出結遼鳥即邕州之秦吉了佛書稱象有四牙六牙其說不實桂嶺在賀州不在廣州亦頗有考證成大石湖詩集凡經歷之地山川風土多記以詩其中第十四卷自註皆桂林作而詠花惟有紅豆蔻一首詠果惟有盧橘一首詠遊覽惟有栖霞洞一首佛子巖一首其見於詩註者亦僅蠻茶老酒蚺蛇皮腰鼓象皮兠鍪四事不及他處之詳疑以此志巳具故不更記以詩也其盧橘一種志果不載觀其志花小序稱北州所有皆不錄或志果亦用此例蠻茶一種志草木中亦無之考詩註稱蠻茶出修仁大治頭風而志草木中有鳳膏藥亦云葉如冬靑治太陽痛頭目昏眩或一物二名耶然檢文獻通考四裔考中引桂海虞衡志幾盈一卷皆志蠻之文而此本悉不載其餘諸門檢永樂大典所引亦多在此本之外蓋原書本三卷而此本併爲一卷巳刊削其大半則諸物之或有或無亦非盡原書之故矣
</p>
<div class="section" id="title-35"><h2>
	嶺外代答十卷<span class="jiazhu">永樂大典本</span>
</h2></div>
<p class="em2">
	宋周去非撰去非字直夫永嘉人隆興癸未進士淳熙中官桂林通判是書即作於桂林代歸之後自序謂本范成大桂海虞衡志而益以耳目所見聞錄存二百九十四條蓋因有問嶺外事者倦於應酬書此示之故曰代答原本分二十門今有標題者凡十九一門存其子目而佚其總綱所言則軍制戶籍之事也其書條分縷析視嵇含劉恂段公路諸書敘述爲詳所紀西南諸夷多据當時譯者之詞音字未免舛訛而邊師法制財計諸門實足補正史所未備不但紀士風物産徒爲談助已也書錄解題及宋史藝文志並作十卷永樂大典所載併爲二卷蓋非其舊今從原目仍析爲十卷
</p>
<div class="section" id="title-36"><h2>
	都城紀勝一卷<span class="jiazhu">内府藏本</span>
</h2></div>
<p class="em2">
	不著撰人名氏但自署曰耐得翁其書成於端平二年皆記杭州瑣事分十四門曰市井曰諸行曰酒肆曰食店曰茶坊曰四司六局曰瓦舍衆伎曰社會曰園苑曰舟船曰舖席曰坊苑曰閒人曰三教外地敘述頗詳可以見南渡以後土俗民風之大畧考高宗駐驆臨安謂之行在雖湖山宴樂已無志於中原而其名未改故乾道中周淙修臨安志於宫苑及百官曹署尚著舊稱潛說友志亦因之此書直題曰都城蓋官司案牘流傳僅存故事民間則耳目濡染久若定居矣又史載端平元年孟珙會元師滅金是時舊敵巳去新釁未形相與燕雀處堂無復遠慮是書作於端平二年正文武恬嬉苟且宴樂之日故競趨靡麗以至於斯作是書者旣欲以富盛相誇又自知苟安可愧故諱而自匿不著其名伏讀御題仰見聖鑒精深洞其微曖起作者而問之當亦無所置詞以其中舊迹遺聞尚足以資考核而宴安鴆毒亦足以垂戒千秋故糾正其失以示炯鑑而書則仍錄存之焉
</p>
<div class="section" id="title-37"><h2>
	夢粱錄二十卷<span class="jiazhu">兩江總督採進本</span>
</h2></div>
<p class="em2">
	宋吳自牧撰自牧錢塘人仕履未詳是書全仿東京夢華錄之體所紀南宋郊廟宫殿下至百工雜戲之事委曲瑣屑無不備載然詳於敘述而拙於文采俚詞俗字展笈紛如又出夢華錄之下而觀其自序實非不解雅語者毋乃信劉知幾之說欲如宋孝王關東風俗傳方言世語由此畢彰乎<span class="jiazhu">案語見史通言語篇</span>要其措詞質實與武林舊事詳畧互見均可稽考遺聞亦不必責以詞藻也自牧自序云緬懷往事殆猶夢也故名夢粱錄末署甲戌歲中秋日考甲戌爲宋度宗咸淳十年其時宋尚未亡不應先作是語意甲戌字傳寫誤歟王士禎漁洋文畧有是書跋云夢粱錄二十卷不著名氏蓋士禎所見抄本又脫此序故不知爲自牧耳今檢永樂大典所引條條皆題自牧之名與此本相合知非影附古書僞標撰人姓字矣
</p>
<div class="section" id="title-38"><h2>
	武林舊事十卷<span class="jiazhu">内府藏本</span>
</h2></div>
<p class="em2">
	宋周密撰密字公謹號草窻先世濟南人其曾祖隨高宗南渡因家湖州淳祐中嘗官義烏令宋亡不仕終於家是書記宋南渡都城雜事蓋密雖居弁山實流寓杭州之癸辛街故目睹耳聞最爲眞確於乾道淳熙間三朝授受兩宫奉養之故蹟敘述尤詳自序稱欲如吕滎陽雜記而加詳如孟元老夢華而近雅今考所載體例雖仿孟書而詞華典贍南宋人遺篇剩句頗賴以存近雅之言不謬吕希哲歲時雜記今雖不傳然周必大平園集尚載其序稱其上元一門多至五十餘條不爲不富而密猶以爲未詳則是書之賅備可知矣明人所刻往往隨意刊除或僅六卷或不足六卷惟存故都宫殿教坊樂部諸門殊失著書之本旨此十卷之本乃從毛氏汲古閣元板傳抄首尾完具其間逸文軼事皆可以備參稽而湖山歌舞靡麗紛華著其盛正著其所以衰遺老故臣惻惻興亡之隱實曲寄於言外不僅作風俗記都邑簿也第十卷末棊待詔以下以是書體例推之當在六卷之末疑傳寫或亂其舊第然無可考證今亦姑仍之焉
</p>
<div class="section" id="title-39"><h2>
	歲華紀麗譜一卷附牋紙譜一卷蜀錦譜一卷<span class="jiazhu">兩江總督採進本</span>
</h2></div>
<p class="em2">
	元費著撰著華陽人嘗舉進士授國子監助教官至重慶府總管成都自唐代號爲繁庶甲於西南其時爲之帥者大扺以宰臣出鎭富貴優閒歲時燕集寖相沿習故張周封作華陽風俗錄盧求作成都記以誇述其勝遨頭行樂之說今尚傳之迨及宋初其風未息前後太守如張詠之剛方趙抃之淸介亦皆因其土俗不廢娛游其侈麗繁華雖不可訓而民物殷阜歌咏風流亦往往傳爲佳話爲世所艷稱南宋季年蜀中兵燹井閭凋敝乃無復舊觀因追述舊事集爲此書自元旦迄冬至無不備載其體頗近荆楚歲時紀而盛衰俯仰追溯陳迹亦不無東京夢華之思焉唐韓鄂有歲華紀麗爲類事之書此譜蓋偶同其名實則地志也末附牋紙蜀錦二譜蓋漢唐以來二物爲蜀中所擅而未有專述其原委者著因風俗而及土産稽求名品臚列頗詳是亦足資考證者矣
</p>
<div class="section" id="title-40"><h2>
	吳中舊事一卷<span class="jiazhu">永樂大典本</span>
</h2></div>
<p class="em2">
	元陸友仁撰友仁字輔之吳郡人此書紀其鄉之軼聞舊迹以補地志之闕而體例則頗近於小說其中如辨吳會吳下之名及陸贄墓張翰宅和令坊高彪碑之類皆足以資考證紀陳長坊潘兌事紀朱勔事亦足以資法戒其他如范純祐慕容嵓卿事頗爲不經李璋事亦頗猥瑣蓋雜記之書誌神怪資諧笑自唐已然不足爲友仁訾也惟所載鹿苑臺銘紀云永和七年陸機建碑王羲之書則二人時代邈不相及殊失之於不考耳此書刊本頗訛脫今以永樂大典所載互校補正備元人說部之一種雖篇帙無多要與委巷之談異也
</p>
<div class="section" id="title-41"><h2>
	平江記事一卷<span class="jiazhu">浙江鮑士恭家藏本</span>
</h2></div>
<p class="em2">
	元高德基撰德基平江人嘗官建德路總管書中記干文傳修遼金宋史事則當成於至正中矣所載皆吳郡古蹟而亦兼及神仙鬼怪詼諧謠諺之事可裨圖志佚聞其間如引圖經虞山者巫咸所居而不知其語出越絕書引吳越春秋稻蟹不遺種而不知其語出春秋外傳又胥蘇二字古本通用左傳申包胥戰國策作勃蘇是其明證故國語史記皆作姑蘇德基以蘇爲後人之訛字均爲失考然其序次詳贍條理秩然足供採擷者甚多亦龔明之中吳紀聞之流亞也其體不全爲地志亦不全爲小說例頗不純無類可隸以其多述古迹姑附之地理類雜記中焉
</p>
<div class="section" id="title-42"><h2>
	江漢叢談二卷<span class="jiazhu">兩淮鹽政採進本</span>
</h2></div>
<p class="em2">
	不著撰人名氏惟卷首題曰環中迂叟前後無序跋其著書年月及作者時代亦無考按陶珽續說郛載有此書題陳士元撰當即作易象鉤解之陳士元也其書於楚地故實凡衆說異同者各設爲答問以疏通證明故曰叢談若童士疇沔志以楚之風城非伏羲後士元則引路史伏羲之後封國者十有九而風國居其首不得謂伏羲之後無風國又山海經舊稱伯益作士元則摭其中長沙零陵乃秦漢郡名知其爲後人附益後漢書載南方諸夷爲盤瓠犬種士元則以爲人名非犬名如斯之類持論皆極精確惟隋侯得珠孟宗得笋之類舊籍相傳事涉神怪正可存之不論士元必輾轉徵引以實之未免失於附會蓋夸飾土風標榜鄉賢乃明地志之陋習士元亦未免是要其引据賅洽論斷明析則非明人地志所及也觀所著易象鉤解多發明漢學知其留心古籍非空談無根者比矣
</p>
<div class="section" id="title-43"><h2>
	閩中海錯疏三卷<span class="jiazhu">浙閩總督採進本</span>
</h2></div>
<p class="em2">
	明屠本畯撰木畯字田叔鄞縣人以門蔭入仕官至福建鹽運司同知是書詳誌閩海水族凡鱗部二卷共一百六十七種介部一卷共九十種又附非閩産而閩所常有者海粉燕窩二種後有自跋稱將入閩時太常少卿余公君房曰狀海錯來吾徵閩越而通之因疏以復云云君房者余寅之字與本畯同里爲前輩書中本畯所附案語多引四明土産以爲證蓋即徵閩越而通之之意中間又有註補疏二字者則徐渤所續也其書頗與黃衷海語相近而敘述較備文亦簡核惟其詞過畧故徵引不能博贍舛漏亦未免如鯊魚一條海語謂鯊有二種而此書列至十二種固可稱賅具然海語所謂海鯊虎頭鯊常以春晦陟於海山旬日化而爲虎者此書反遺之又海鰌一條海語謂其魚長百里牡蠣聚族其背曠歲之積崇十許文鰌負以遊峍屼水面如山其形容最爲曲盡而此但以移若山嶽一語槩之殊未明析然其辨别名類一覽了然頗有益於多識要亦考地産者所不廢也
</p>
<div class="section" id="title-44"><h2>
	蜀中廣記一百八卷<span class="jiazhu">兩淮馬裕家藏本</span>
</h2></div>
<p class="em2">
	明曹學佺撰學佺有易經通論已著錄學佺嘗官四川右參政遷按察使是書蓋成於其時目凡十二曰名勝曰邊防曰通釋曰人物曰方物曰仙曰釋曰游宦曰風俗曰著作曰詩話曰畫苑蒐採宏富頗不愧廣記之名其中如敘州府之高州明史地理志云洪武五年由州改縣正德十三年復爲州珙及筠連三縣隸焉此書仍稱高州爲縣二縣亦不爲之屬又成都府之資陽縣明史地理志屬簡州此書不繫簡州而列於仁壽井研二縣後皆未免編次偶疎王士禎古夫于亭雜錄曰丹鉛錄載東坡贈靑神楊棟詞云允文事業從容了要岷峨人物後先相照見說君王曾有問似此人才多少而引小說高宗問馬騏蜀中人才如允文者有幾云云案允文采石之功在南渡後東坡之没久矣安得先有此詞而曹能始蜀中十志亦載之畧無駁正又曰蜀中十志以物類相感志十八卷爲東坡撰謬甚則訛舛牴牾亦時時間出蓋援據旣博則精粗畢括同異兼陳亦事勢之所必至要之不害其大體談蜀中掌故者終以全蜀藝文志及是書爲取材之淵藪也
</p>
<div class="section" id="title-45"><h2>
	益部談資三卷<span class="jiazhu">兩淮鹽政採進本</span>
</h2></div>
<p class="em2">
	明何宇度撰宇度里貫未詳萬曆中官蘷州府通判是書所紀皆四川山川物産及古今軼事分上中下三卷以體例不似圖經故署曰談資實亦地志之支流也蜀雖僻處一隅而蠶叢魚鳧以下古蹟爲多長卿子雲以後文士爲衆又地形奥衍百産繁饒富庶之餘溢爲奢麗歲時游樂亦自古爲盛故其見於記載形於歌咏者自揚雄蜀王本紀譙周三巴記李克益州記以下圖籍最多遺事佚聞皆足資採摭是書掇拾蒐羅尚未能一一賅備然詮釋不苟去取頗嚴其後曹學佺作蜀中廣記徵引較博不免稍涉氾濫轉不若此本之雅潔在明人雜說之中尚可稱簡而有要者原本有李維楨跋亦極推爲善本蓋不誣云
</p>
<div class="section" id="title-46"><h2>
	顔山襍記四卷<span class="jiazhu">山東巡撫採進本</span>
</h2></div>
<p class="em2">
	國朝孫廷銓撰廷銓字伯度又字枚先號沚亭益都人前明崇禎庚辰進士入國朝以薦授河間府推官擢吏部主事歷官内秘書院大學士諡文定益都有顔神鎭形勢險阨明代嘗建城設官以治之廷銓世居其地康熙丙午予告在籍因蒐輯舊聞作爲此書分山谷水泉城市官署鄉校逸民孝義風土歲時長城考靈泉廟災祥物變物產物異遺文諸目敘次簡核而造語務求雋異王士禎居易錄稱田雯黔書七十六篇有似爾雅者有似考工記者有似公穀檀弓者有似越絶書者故相孫文定公廷銓作顔山雜記記山蠶琉璃窑器煤井鐵冶等文筆奇峭亦如此者云云今考琉璃窑器煤井鐵冶俱此書所載其山蠶一條則在廷銓南征記畧中士禎蓋偶然悞記又士禎香祖筆記引此書所載鳯凰嶺玉皇宫石刻宋太祖太宗眞宗御押與周密癸辛雜識所載不同云並載以備參考案癸辛雜識爲明代重刊此石爲宋代原刻木板易訛當以碑本爲據士禎兩存亦非也惟香祖筆記又據黃瓚雪洲集議礦盜一疏謂顔神設官之議起於瓚而駁此書正德十二年巡按黃某奏請之說爲非是則誠廷銓考核之疎矣
</p>
<div class="section" id="title-47"><h2>
	嶺南風物紀一卷<span class="jiazhu">江蘇巡撫採進本</span>
</h2></div>
<p class="em2">
	國朝吳綺撰宋俊増補江闓删訂綺字園次號聽翁江都人順治甲午拔貢生官至湖州府知府俊字長白山陰人闦字辰六自署貴陽人而王士禎蠶尾集書繡頭道人事一篇稱門人新安江闓辰六前知均州日云云未審實籍何地也綺本文士故是書所敘述率簡雅不支與范成大桂海虞衡志可相伯仲首二條敘氣候次十條敘石次六十條敘草木花竹次十七條敘鱗介次三條敘布次三條敘香次二條敘酒次四條敘蔬穀次十五條敘雜事其敘研敘香特詳核惟碣石衛品字石一條宜入卷末雜事中則分類編次偶然失序耳俊所増補凡七條皆别識之其論米芾所賞之石本出浛洭縣地秋深水涸之時於沙坑中取之謂之脫沙後浛洭併入英德遂以英德石當之實皆贋物亦前人所未發惟闓所删者今不可見其刊除當否遂不可考矣
</p>
<div class="section" id="title-48"><h2>
	龍沙紀畧一卷<span class="jiazhu">内閣中書方維甸家藏本</span>
</h2></div>
<p class="em2">
	國朝方式濟撰式濟字屋源號沃園康熙巳丑進士官中書舍人是編乃式濟之父澄嶧謫居黑龍江時式濟往省因據所見聞考核古蹟勒爲九門一曰方隅二曰山川三曰經制四曰時令五曰風俗六曰飮食七曰貢賦八曰物産九曰屋宇總名曰龍沙紀畧考後漢書班超傳贊曰坦歩葱雪咫尺龍沙章懷太子註曰謂葱嶺雪山龍堆沙漠也漢書匈奴傳曰康居烏孫豈能踰白龍堆而宼西邊孟康註曰龍堆形如土龍高大者二三丈卑者丈餘在西域中又酈道元水經註曰鄯善國東垂當白龍堆則龍堆在西不在東又漢書武帝本紀曰衛靑復將六將軍絶幕顔師古注曰沙上曰幕直度曰絶後漢書西域傳曰孝武深維長久之計命遣虎臣浮河絶幕又竇憲燕然山銘稱絶大漠李陵别歌稱經萬里兮渡沙漠則沙漠迤繞西北亦不在東自劉孝標有賦得龍沙宵月明詩李白有將軍分虎竹戰士卧龍沙之句始悞以龍沙爲一地而詩家遂沿爲塞外之通稱式濟記東北之事而以龍沙爲書名蓋沿用舊文之故不知自唐以來渤海大氏奄有斯土巳久爲城郭宫室之國豈可以龍沙爲目哉然白山黑水之間古來輿記大扺得諸傳聞即近時修志乘者秉筆之人亦未必親至其地式濟久住於斯又閒居多暇得以遊覽詢訪究其詳悉如辨混同江源出長白山土人呼爲松阿里江松阿里江北與諾尼江合流東北受黑龍江又南受烏蘇里江滙注於海因其納三江之大故名混同蓋松阿里自南而北黑龍江自北而南歷二千五百里之遙兩江不得混稱其上游未會時仍當稱松阿里江云云此足證金史混同江一名黑龍江之誤又辨金志宋瓦之訛松花又捜討黑龍江源與塞外入江諸小水及精奇尼江諾尼江諸派亦多盛京通志所未載固志輿圖者所必考舊附述本堂諸詩集後今以所載悉屬地理故析而錄諸史部焉
</p>
<div class="section" id="title-49"><h2>
	臺海使槎錄八卷<span class="jiazhu">原任編修勵守謙家藏本</span>
</h2></div>
<p class="em2">
	國朝黃叔璥撰叔璥有南征記已著錄兹編乃康熙壬寅叔璥爲御史時巡視臺灣所作故以使槎爲名凡分三子目卷一至卷四爲赤嵌筆談卷五至卷七爲番俗六考卷八爲番俗雜記臺灣自康熙癸亥始入版圖諸書紀載或疎畧不備或傳聞失眞叔璥裒輯諸書參以目見以成此書於山川風土民俗物產言之頗詳而於攻守險隘控制機宜及海道風信亦皆一一究悉於諸番情勢尤爲賅備雖所記止於一隅而亘古以來輿記之所不詳者蒐羅編綴源委燦然固非無資於考證者矣
</p>
<div class="section" id="title-50"><h2>
	東城雜記二卷<span class="jiazhu">浙江巡撫採進本</span>
</h2></div>
<p class="em2">
	國朝厲鶚撰鶚有遼史拾遺已著錄杭城東地曰東園者宋故園也其名見於宋史鶚家於此爲考里中舊聞遺事輿記所不及者八十五條釐爲上下二卷大抵畧於古而詳於今然所載九宫貴神壇紅亭醋庫諸條考據頗爲典核又紀高雲閣蘭菊草堂竹深亭及金石中之慈雲寺宋刻劍石銘諸舊蹟俱浙江通志及武林各舊志所未詳他如灌園生以下諸人皆系以小傳使後之修志乘者有所徵引其用力亦可謂勤矣鶚素博覽並工於詩詞故是書雖偏隅小記而敘述典雅彬彬乎有古風焉
</p>
<p class="em2">
	右地理類雜記之屬二十八部二百一十三卷皆文淵閣著錄
</p> 



</div></body></html>