<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百七十三·集部二十六（别集類二十六）</title></head><body><div id="text">

<p>
<strong>欽定四庫全書總目卷一百七十三</strong>
</p>
<div class="section" id="title-0"><h1>
	集部二十六
</h1><hr/></div>
<div class="section" id="title-1"><h2>
	别集類二十六
</h2></div>
<div class="section" id="title-2"><h2>
	聖祖仁皇帝御製文集一百七十六卷
</h2></div>
<p class="em2">
	謹案聖祖仁皇帝御製詩文篇章繁富前後共分四集以次成編自康熙二十二年癸亥以前爲初集於時方戡定九嬰削平三蘖而念勤訪落化著觀文運籌决勝之餘寓志藝林所存尚四十卷自康熙三十六年丁丑以前爲二集於時靈臺偃伯九譯旅來保泰持盈勵精宵旰萬幾餘暇矢詠卷阿十四年中復積盈五十卷自康熙五十年辛卯以前爲三集於時四瀛不波五緯咸若驩心普洽佑命重申堯衢時游舜歌庸作珥筆而錄奎章者十四年中又積盈五十卷皆大學士張英等所恭編也至五十一年壬辰以後六十一年壬寅以前承平熙皥棟牖松雲壽考康寧愈游心於翰墨而八伯徵歌之日正百年服教之初我世宗憲皇帝嗣踐皇圖始命和碩莊親王允祿編爲四集三十六卷通一百七十六卷合爲一編迄今流布鴻都尊藏冊府萬方傳誦藉以仰窺聖學之萬一至於乾規坤矩不可測以方圓月采日華不可圖以藻繪非惟仰鑽所莫罄抑亦歌頌所難名惟有循環雒誦尊若六經而已莫能更贊一詞也别有御製詩集二十八卷乃高士奇等所校刊恭檢篇目皆已編入文集次第亦無所更易故今未敢復繕惟附著分合之緣起俾來兹有考焉
</p>
<div class="section" id="title-3"><h2>
	世宗憲皇帝御製文集三十卷
</h2></div>
<p class="em2">
	謹案世宗憲皇帝御製文集凡文二十卷詩十卷文分十三體詩則前七卷曰雍邸集皆康熙壬寅以前作後三卷曰四宜堂集則御極以後作也欽惟世宗憲皇帝神資天授聖孝性成當聖祖仁皇帝時景命先歸九齡預與承眷顧者獨深問視宮闈殆無虚日而晨昏餘暇復覃精圖籍研悅文章汲古之勤爲儒生之所不及迨乎握符合契應運龍飛宵旰勵精心營四海紫宫之所規畫黼座之所咨詢者天下臣庶雖不能一一悉窺至於硃批諭旨至三百六十卷上諭内閣至一百五十九卷上諭八旗及上諭旗務議覆諭行旗務議奏至四十八卷則剞劂梨棗共見共聞仰計十三年中固無日不親御丹毫疇咨庶政而寄情翰墨遂炳然與典誥雅頌輝映後先蓋體協健行心懷無逸精明强固之氣舉措萬化而有餘故旁涉詞章尤足以陶鑄百氏如元化運轉時行物生而二曜五緯三垣列宿自然成在天之文也豈非攝提合雒以來超軼三五之至聖哉
</p>
<div class="section" id="title-4"><h2>
	御製樂善堂文集定本三十卷
</h2></div>
<p class="em2">
	乾隆二十三年協辦大學士戶部尚書蔣溥等同奉勅重編欽惟我皇上聖聰夙擅道岸先登學海詞源苞涵富有昔當睿養即擅生知雍正庚戌之秋嘗訂樂善堂文鈔十四卷乾隆丁巳取文鈔所載存十之三益以雍正乙卯以前續著十之七彚爲樂善堂文集頒示海内詞林藝圃弦誦相聞至是以初刻卷帙稍繁復指授溥等校閱刪定併省去制義一卷定爲此本伏考今之制義即宋之經義也劉安節等皆載入别集吕祖謙選宋文鑑亦載入總集初刻兼錄制義蓋沿古例而我皇上區分體裁昭垂矩矱俾共知古文時文之分睿鑒精深逾安節祖謙等之所見不啻萬倍又考周必大所較歐陽修集多至一百五十三卷而修自定居士集原本乃止五十卷文獻通考引葉適之言稱其每篇閱至數十過有累日去取未决者所撰集古錄跋尾集本視眞跡亦多所追改我皇上奎章藻耀籠括古今逾修亦何啻萬倍而釐定舊製必審必精聖意之謹嚴乃與修相近天懷冲挹尤亘古之所無矣易曰日新之謂盛德又曰日進無疆臣等伏讀斯編仰見謙抑之淵衷信聖壽彌高而聖學彌進良有由也
</p>
<div class="section" id="title-5"><h2>
	御製文初集三十卷二集四十四卷
</h2></div>
<p class="em2">
	謹案御製文初集三十卷凡五百七十餘篇爲十有九門二集四十四卷凡四百一十餘篇爲二十有三門門各以歲月爲次皆萬幾餘暇親御丹素所成其誥勅碑記之屬詞臣恭擬代言者不與焉伏考三古以來帝王著作散見諸子百家者大抵有韻之語爲多如黃帝巾机銘唐堯神人暢虞舜南風詩卿雲歌禹玉牒詞湯鑄鼎繇以及武王丹書之戒成王紫庭之操古籍所傳不可縷舉皆詩之類也其以文傳者則殊不多見吕覽記神農之教鬻子記顓頊以下修政之語<span class="jiazhu">案諸語今本鬻子不載見賈誼新書所引</span>或山追記或出依託未必親所撰錄也兩漢以後諸帝王惟梁武帝有詩賦集又有文集其餘亦無專以文傳者然武帝文集不過十卷未爲甚富且六朝輕艷之詞亦未能闡聖賢之奥嫓典謨之體也惟我皇上心契道源學蒐文海題詠繁富亘古所無而古體散文亦迥超藝苑凡闡明義理之作多濂洛關閩所未窺考證辨訂之篇多馬鄭孔賈所未及明政體之得失則義深乎訓誥示世教之勸懲則理準乎春秋至於體裁盡善華實酌中則賈董崔蔡以還韓柳歐曾以上號爲作者無不包羅豈特列朝帝王之所無臣等上下千年編摩四庫所謂詞壇巨擘者屈指而計亦孰能希聖製之萬一哉
</p>
<div class="section" id="title-6"><h2>
	御製詩初集四十八卷二集一百卷三集一百十二卷四集一百十二卷
</h2></div>
<p class="em2">
	謹案御製詩集三百七十二卷皆合古今體編年爲次已刻者凡四集自乾隆元年丙辰至乾隆十二年丁卯計詩四千一百五十餘首編爲初集四十四卷目錄四卷自乾隆十三年戊辰至乾隆二十四年已卯計詩八千四百七十餘首編爲二集九十四卷目錄六卷並大學士蔣溥所校刊自乾隆二十五年庚辰至乾隆三十六年辛卯計詩一萬一千六百二十餘首編爲三集一百卷目錄十二卷大學士于敏中所校刊自乾隆三十七年壬辰至乾隆四十八年癸卯計詩九千七百餘首編爲四集一百卷目錄十二卷則協辦大學士尚書梁國治侍郎董誥所校刊也統合三萬三千九百五十餘首甲辰以後未剞劂宣布者尚不知其數焉自今以往億萬斯年更不知其數焉自古吟咏之富未有過於我皇上者蓋自撫臨六幕宰制萬幾勤民莅政之餘紫殿凝神别無嗜好惟以觀書乙夜悅性怡情是以聖學通微睿思契妙天機所到造化生心如雲霞之麗天變化不窮而形容意態無一相複如江河之紀地流行不息而波瀾湍折無一相同如二氣之育物生化不已而耳目口鼻無一相類故從心所欲動合自然染翰擘牋頃刻輒數十首侍臣授簡吮墨沉思前韻未賡新題已作丹毫宣示日以爲常四十八年之中卷帙如是之浩博職是故也若夫有舉必書可以注起居隨事寓教可以觀政事聖人之德聖人之功與聖人之心無不可伏讀而見之尤獨探尼山剛定之旨非雕章繪句者所知矣考帝王有集始於漢武帝然止二卷魏晉至唐御撰詩文惟唐高宗大帝集多至八十六卷今所存者亦大抵皆纂組之詞其於聖製固猶培塿之望華嵩至王應麟玉海載宋太宗御集三百卷眞宗御集亦三百卷仁宗御集一百卷觀其目錄皆湊合襍纂書籍以充卷帙其數旣已不確又惟眞宗集稱鏤板然宋人書目皆不著錄是未宣布也太宗仁宗集則並藏於禁中不以示人宋人詩話說部所稱述者太宗詩僅傳二首眞宗僅傳七首仁宗僅傳二首亦不甚工豈如御製諸集開雕摹印昭布寰瀛文采煥於星漢苞涵富於山海爲有目所共睹也哉
</p>
<div class="section" id="title-7"><h2>
	梅村集四十卷<span class="jiazhu">通行本</span>
</h2></div>
<p class="em2">
	國朝吳偉業撰偉業有綏冦紀畧已著錄此集凡詩十八卷詩餘二卷文二十卷其少作大抵才華艷發吐納風流有藻思綺合淸麗芊眠之致及乎遭逢喪亂閱厯興亡激楚蒼凉風骨彌爲遒上暮年蕭瑟論者以庾信方之其中歌行一體尤所擅長格律本乎四傑而情韻爲深敘述類乎香山而風華爲勝韻協宫商感均頑豔一時尤稱絶調其流播詞林仰邀睿賞非偶然也至於以其餘技度曲倚聲亦復接跡屯田嗣音淮海王士禎詩稱白髮塡詞吳祭酒亦非虚美惟古文每參以儷偶旣異齊梁又非唐宋殊乖正格黃宗羲嘗稱梅村集中張南垣柳敬亭二傳張言其藝而合於道柳言其參寧南軍事比之魯仲連之排難解紛此等處皆失輕重爲倒却文章家架子其糾彈頗當蓋詞人之作散文猶道學之作韻語雖强爲學步本質終存也然少陵詩冠千古而無韻之文率不可讀人各有能有不能固不必一一求全矣
</p>
<div class="section" id="title-8"><h2>
	湯子遺書十卷<span class="jiazhu">河南巡撫採進本</span>
</h2></div>
<p class="em2">
	國朝湯斌撰斌有洛學編已著錄斌在國初與陸隴其俱號醇儒隴其之學篤守程朱其攻擊陸王不遺餘力斌之學源出容城孫奇逢其根柢在姚江而能持新安金谿之平大旨主於刻勵實行以講求實用無王學杳冥放蕩之弊故二人異趣而同歸今集中所載語錄可以見其所得力又斌雖平生講學而康熙已未召試實以詞科入翰林故集中詩賦雜文亦皆彬彬典雅無村塾鄙俚之氣至其奏議諸篇規畫周密條析詳明尤昭昭在人耳目者矣蓋其著述之富雖不及陸隴其而有體有用則斌尤通達治體云
</p>
<div class="section" id="title-9"><h2>
	兼濟堂文集二十卷<span class="jiazhu">直隸總督採進本</span>
</h2></div>
<p class="em2">
	國朝魏裔介撰裔介有孝經注義已著錄是編奏疏二卷序六卷書牘二卷傳誌二卷祭文論二卷雜著二卷樂府古今體詩三卷附年譜一卷其平生著述刻於江南者有兼濟堂集十四卷刻於荊南者有兼濟堂集二十四卷刻於京師者有文選二集上下二編崑林小品上下二編崑林外集一編奏疏尺牘存餘七卷其刻於林下者有文選十卷嶼舫近草五卷詩集七卷樗林三筆五卷此集乃詹明章裒輯諸本簡汰繁冗合刊爲一編者也裔介立朝頗著風節其所陳奏多關國家大體詩文醇雅亦不失爲儒者之言雖不以詞章名一世而以介於國初作者之間固無忝焉
</p>
<div class="section" id="title-10"><h2>
	學餘堂文集二十八卷詩集五十卷外集二卷<span class="jiazhu">江蘇周厚堉家藏本</span>
</h2></div>
<p class="em2">
	國朝施閏章撰閏章有矩齋雜記已著錄王士禎選感舊山木二集所錄閏章詩最多又取其五言近體八十二聯爲摘句圖見所撰池北偶談閏章嘗語士禎門人洪昇曰爾師詩如華嚴樓閣彈指即見吾詩如作室者瓴甓木石一一就平地築起士禎亦記於居易錄平心而論士禎詩自然高妙固非閏章所及而末學沿其餘波多成虚響以講學譬之王所造如陸施所造如朱陸天分獨高自能超悟非拘守繩墨者所及朱則篤實操修由積學而漸進然陸學惟陸能爲之楊簡以下一傳而爲禪矣朱學數傳以後尚有典型則虚悟實修之别也閏章所論或亦微有所諷寓規於頌歟其蠖齋詩話有曰山谷言近世少年不肯深治經史徒取給於詩故致遠則泥此最爲詩人鍼砭詩如其人不可不愼浮華者浪子叫號者粗人窘瘠者淺癡肥者俗風雲月露鋪張滿眼識者見之直一葉空紙耳故曰君子以言有物觀其持論其宗旨可見矣古文亦摹仿歐曾不失矩度然視其詩品則少亞魏禧爲作集序乃置其詩而盛許其文非篤論也外集二卷一爲硯林拾遺乃奉使廣東時記所見端溪石品一爲試院冰淵則厯年典試序文及條約今附存之又有别集四卷其二卷爲蠖齋詩話二卷爲矩齋雜記詩話别擇未精瑕瑜參半雜記頗涉神怪尤爲小說家言今析出别存其目兹不具錄焉
</p>
<div class="section" id="title-11"><h2>
	忠貞集十卷<span class="jiazhu">浙江巡撫採進本</span>
</h2></div>
<p class="em2">
	國朝范承謨撰承謨字覲公號螺山鑲黃旗漢軍大學士文程子也初充侍衛順治辛卯詔八旗子弟均得應試遂以是科中式舉人次年壬辰成進士改庶吉士授宏文院編修宫至浙閩總督康熙壬子逆藩耿精忠叛承謨抗節死賜諡忠貞所作畫壁詩石門吳震方嘗刻之說鈴中爲世傳誦是編乃其全集爲淸苑劉可書所編首諭祭文御製碑文御題祠額附以家傳及祠堂記共爲一卷次撫浙奏議一卷次督閩奏議一卷次吾廬存稿一卷次百苦吟一卷次畫壁遺稿一卷次雜著一卷次附錄題跋哀挽詩文三卷康熙五十七年其子時崇以畫壁遺稿進呈聖祖仁皇帝親製序文褒揚忠烈宸章下賁光逮幽泉今敬謹錄冠集端用示我國家扶植綱常風勵臣節之至意至承謨所上奏議大都明白敷暢多有關國計之言詩文直抒胸臆慷慨激昂嚼齦裂眥之狀至今猶可想見文以人重承謨之謂矣
</p>
<div class="section" id="title-12"><h2>
	林蕙堂集二十六卷<span class="jiazhu">浙江巡撫採進本</span>
</h2></div>
<p class="em2">
	國朝吳綺撰綺有嶺南風物記已著錄王方岐作綺小傳稱所著有亭臯集萟香詞林蕙堂文集諸編綺沒之後其子壽潛蒐訪遺稿合而編之此本一卷至二十卷爲四六即所謂林蕙堂集也十三卷至二十二卷爲詩即所謂亭臯集也二十三卷至二十五卷爲詩餘即所謂萟香詞也二十六卷則以所作南曲附焉國初以四六名者推綺及宜興陳維崧二人均原出徐庾維崧泛濫於初唐四傑以雄博見長綺則出入於樊南諸集以秀逸擅勝章藻功與人論四六書曰吳園次班香宋艷接僅短兵陳其年陸海潘江末猶强弩其論頗公然異曲同工未易定其甲乙其詩才華富艷瓣香在玉溪樊川之間詩餘亦頗擅名有紅豆詞人之號以所作有把酒囑東風種出雙紅豆句也所作院本如嘯秋風繡平原之類當時多被管絃以各有别本單行故僅以㪚曲九闋綴之集末統而觀之鴻篇鉅製固未足抗跡古人而跌宕風流亦可謂一時才士矣
</p>
<div class="section" id="title-13"><h2>
	精華錄十卷<span class="jiazhu">山東巡撫採進本</span>
</h2></div>
<p class="em2">
	國朝王士禎撰士禎有古懽錄已著錄其詩初刻有落牋堂集皆少作也又有阮亭詩及過江入吳白門前後諸集後刪併爲漁洋前集而諸集皆佚嗣有漁洋續集蠶尾集續集後集南海集雍益集諸刻是編又刪掇諸集合爲一帙相傳士禎所手定其子啟汧跋語稱門人曹禾盛符升仿任淵山谷精華錄之例鈔爲此錄者蓋託詞也士禎談詩大抵源出嚴羽以神韻爲宗其在揚州作論詩絶句三十首前二十八首皆品藻古人末二首爲士禎自述其一曰曾聽巴渝里社詞三閭哀怨此中遺詩情合在空舲峽冷雁哀猿和竹枝平生大指具在是矣當康熙中其聲望奔走天下凡刊刻詩集無不稱漁洋山人評點者無不冠以漁洋山人序者下至委巷小說如聊齋志異之類士禎偶批數語於行間亦大書王阮亭先生鑒定一行弁於卷首刊諸棃棗以爲榮惟吳喬竊目爲清秀李于鱗<span class="jiazhu">見談龍錄</span>汪琬亦戒人勿效其喜用僻事新字<span class="jiazhu">見士禎自作居易錄</span>而趙執信作談龍錄排詆尤甚平心而論當我朝開國之初人皆厭明代王李之膚廓鍾譚之纎仄於是談詩者競尚宋元旣而宋詩質直流爲有韻之語錄元詩縟艷流爲對句之小詞於是士禎等以淸新俊逸之才範水模山批風抺月倡天下以不著一字盡得風流之說天下遂翕然應之然所稱者盛唐而古體惟宗王孟上及於謝朓而止較以十九首之驚心動魄一字千金則有天工人巧之分矣近體多近錢郎上及乎李頎而止律以杜甫之忠厚纒綿沉鬱頓挫則有浮聲切響之異矣故國朝之有士禎亦如宋有蘇軾元有虞集明有高啟而尊之者必躋諸古人之上激而反脣異論遂漸生焉此傳其說者之過非士禎之過也是錄具存其造諸淺深可以覆按一切黨同伐異之見置之不議可矣
</p>
<div class="section" id="title-14"><h2>
	堯峯文鈔五十卷<span class="jiazhu">内府藏本</span>
</h2></div>
<p class="em2">
	國朝汪琬撰琬字苕文號鈍翁晚居堯峯因以自號長洲人順治乙未進士由戶部主事陞刑部郎中降補北城兵馬司指揮再陞戶部主事康熙已未召試博學鴻詞授翰林院編修初琬自裒其文爲鈍翁類稿六十二卷續稿五十六卷晚年又手自刪汰定爲此編其門人侯官林佶爲手冩而刊之古文一脈自明代膚濫於七子纎佻於三袁至啟禎而極敝國初風氣還淳一時學者始復講唐宋以來之矩矱琬學術旣深軌轍復正其言大抵原本六經其氣體浩瀚疏通暢達頗近於南宋諸家廬陵南豐固未易言要之接跡唐歸無愧色也琬性狷急動見人過交遊罕善其終者又好詆訶見文章必摘其瑕纇故恒不滿人亦恒不滿於人與王士禎爲同年後舉博學鴻詞時乃與士禎相忤其詩有區區誓墓心豈爲一懷祖句以王述比士禎士禎載之於居易錄中又與閻若璩議禮相詬若璩載之潛邱劄記中皆爲世口實然從來勢相軋者必其力相敵不相敵則弱者不敢强者不屑不至於互相排擊否則必有先敗者亦不能久相支拄士禎詞章名一世不與他人角而所與角者惟趙執信及琬若璩博洽亦名一世不與他人角而所與角者惟顧炎武及琬則琬之文章學問可畧見矣
</p>
<div class="section" id="title-15"><h2>
	午亭文編五十卷<span class="jiazhu">山西巡撫採進本</span>
</h2></div>
<p class="em2">
	國朝陳廷敬撰廷敬字子端號說巖澤州人順治戊戌進士改庶吉士授檢討本名敬以是科有兩陳敬因奉旨增廷字官至大學士諡文貞嘗著尊聞堂集八十卷晩年手定爲此編其門人林佶繕寫付雕廷敬有午亭山村在陽城因水經注載沁水逕午壁亭而名因以名集凡詩二十卷雜著四卷經解四卷奏疏序記及各體文共二十卷杜律詩話二卷廷敬論詩宗杜甫不爲流連光景之詞頗不與王士禎相合而士禎甚奇其詩所爲古文雖汪琬性好排詆論文少所許可亦甚重之生平回翔館閣遭際昌期出入禁闥幾四十年值文運昌隆之日從容載筆典司文章雖不似王士禎籠罩羣才廣於結納而文章宿老人望所歸燕許大手海内無異詞焉亦可謂和聲以鳴盛者矣卷首有廷敬自序謂於汪王不苟雷同然蹊逕雖殊而分途並鶩實能各自成家其不肯步趨二人者乃所以能方駕二人歟此固非依門傍戶假借聲譽者所知也
</p>
<div class="section" id="title-16"><h2>
	讀書齋偶存稿四卷<span class="jiazhu">江蘇巡撫採進本</span>
</h2></div>
<p class="em2">
	國朝葉方藹撰方藹字子吉號訒菴崑山人順治己亥進士官至翰林院學士兼禮部侍郎加禮部尚書銜卒諡文敏方藹釋褐後即以文章受知世祖章皇帝其授學士述懷詩所云敢道齊賢留異日屢稱蘇軾是奇才記是事也後復蒙聖祖仁皇帝召入内廷矢音賡唱歌咏昇平故其詩格亦進而益上未遇時嘗著有觚齋集得第後遂棄不復存此本皆在朝及告歸時所作不分體不編年疑爲方藹所自定故篇什雖少而一一皆其菁華王原祁序稱方藹詩宗蘇陸文宗眉山生平服膺王士禎之詩汪琬之文實兼有二家之長云云今是稿不及雜文而詩則諸體具備雖未及士禎之秀骨天成而和雅舂容渢渢乎盛世之音與士禎亦各擅其長焉
</p>
<div class="section" id="title-17"><h2>
	松桂堂全集三十七卷延露詞三卷南𣶂集三卷<span class="jiazhu">江蘇巡撫採進本</span>
</h2></div>
<p class="em2">
	國朝彭孫遹撰孫遹字駿孫自號羡門生海鹽人順治己亥進士官中書舍人康熙己未舉博學鴻詞召試擢第一授編修厯官吏部侍郎兼翰林院學士洪惟我聖祖仁皇帝武功耆定六幕大同黼黻昇平右文稽古旁求俊乂肇舉制科於時景運方隆人文蔚起懷才抱藝之士雲蒸鱗集咸詣金門司校閱者雖有李霨杜臻葉方藹馮溥四人而甲乙次第皆禀睿裁如王士禎池北偶談所記施閏章省耕詩中誤書旗字爲旂字詔降置次等一事仰見睿鑒精詳不遺纎芥故得人之盛今古罕儔而孫遹遭際昌期實冠是選文章聲價紙貴一時今觀是集才學富贍詞采淸華館閣諸作尤瑰瑋絶特知其獨邀甄拔領袖羣才不偶然也孫遹所著南𣶂集香奩倡和集金粟詞延露詞俱先有刊本惟全集未刊孫遹沒後五十年至乾隆癸亥其孫景曾始爲開雕併以舊刊南𣶂集延露詞附錄於後云
</p>
<div class="section" id="title-18"><h2>
	曝書亭集八十卷附錄一卷<span class="jiazhu">通行本</span>
</h2></div>
<p class="em2">
	國朝朱彝尊撰彝尊有日下舊聞己著錄此集凡賦一卷詩二十二卷皆編年爲次始於順治乙酉迄於康熙己丑凡六十五年之作其紀年皆用爾雅歲陽歲陰之名從古例也詞七卷曰江湖載酒集曰茶烟閣體物集曰蕃錦集雜文五十卷分二十六體附錄葉兒樂府一卷則所作小令也彝尊未入翰林時嘗編其行稿爲竹垞文類王士禎爲作序極稱其永嘉詩中南亭西射堂孤嶼瞿溪諸篇然是時僅規橅王孟未盡所長至其中歲以還則學問愈博風骨愈壯長篇險韻出奇無窮趙執信談龍錄論國朝之詩以彝尊及王士禎爲大家謂王之才高而學足以副之朱之學博而才足以運之及論共失則曰朱貪多王愛好亦公論也惟暮年老筆縱橫天眞爛漫惟意所造頗乏翦裁然晚境頽唐杜陵不免亦不能苛論彝尊矣至所作古文率皆淵雅良由茹涵旣富故根柢盤深其題跋諸作訂譌辨異本本原原實跨黃伯思樓鑰之上蓋以詩而論與王士禎分途各騖未定孰先以文而論則漁洋文畧固不免瞠乎後耳惟原本有風懷二百韻詩及静志居琴趣長短句皆流宕艶冶不止陶潛之賦閒情夫綺語難除詞人常態然韓偓香奩集別爲篇帙不入内翰集中良以文章各有體裁編錄亦各有義例溷而一之則自穢其書今併刊除庶不乖風雅之正焉
</p>
<div class="section" id="title-19"><h2>
	政書八卷<span class="jiazhu">山西巡撫採進本</span>
</h2></div>
<p class="em2">
	國朝于成龍撰成龍有于山奏牘已著錄是集皆其厯任所紀曰羅城書令羅城時稿也曰合州書知合州時稿也曰武昌書同知黃州署武昌府時稿也曰黃州書知黃州府時稿也曰八閩書厯任福建監司時稿也曰畿輔書巡撫直隸時稿也曰兩江書總督兩江時稿也任監司以前皆申詳條議札檄誡諭之作任巡撫以後始列奏疏共七卷其第八卷曰吟詠書則其所作各體詩并以文六首附於後成龍以淸節著名而自起家令牧至兩膺節鉞安民戢盜諸政蹟亦皆綽有成算其經濟頗有足傳今觀是書其平生規畫猶可見其本末也
</p>
<div class="section" id="title-20"><h2>
	愚菴小集十卷<span class="jiazhu">庶吉士祝堃家藏本</span>
</h2></div>
<p class="em2">
	國朝朱鶴齡撰鶴齡有尚書埤傳已著錄此集凡賦一卷諸體詩五卷雜著文九卷末附傳家質言十三則鶴齡始專力於詞賦自顧炎武勗以本原之學始研思經義於漢唐註疏皆能爬梳抉摘獨出心裁故所作文章亦悉能典雅醇實不蹈剽竊摹擬之習其邶鄘衛三國禹貢三江震澤太湖皤冢漢源諸辨多有裨於考証嘗箋註杜甫李商隱詩集故所作韻語頗出入二家之間而寄興淸遠能不自掩其神韻與錢謙益爲同郡初亦以其詞場宿老頗與倡酬旣而見其首鼠兩端居心反覆薄其爲人遂與之絶所作元裕之集後一篇稱裕之舉金進士厯官左司員外郎及金亡不仕隱居秀容詩文無一語指斥者裕之於元旣足踐其土口茹其毛即無反詈之理非獨免咎亦誼當然乃今之訕辭詆語曾不少避若欲掩其失身之事以誑國人者非徒誖也其愚亦甚云云其言蓋隱指謙益輩而發尤可謂能知大義者矣
</p>
<div class="section" id="title-21"><h2>
	抱犢山房集六卷<span class="jiazhu">江蘇巡撫採進本</span>
</h2></div>
<p class="em2">
	國朝嵇永仁撰永仁字留山别號抱犢山農無錫人康熙十三年耿精忠作亂永仁在總督范承謨幕同被拘繫承謨遇害永仁亦死難四十七年追贈國子監助教是集前三卷曰吉吉吟曰百苦吟皆其陷賊時與承謨及同難諸人唱和詩曰和淚譜則爲同難諸人所作小傳也第四卷曰葭秋集第五卷曰竹林集乃其舊刻第六卷附錄同難會稽王龍光華亭沈天成二人之詩文雍正中其子曾筠編次付梓並以誥勅及諭祭文等弁於卷首永仁以諸生佐幕尚未授官而抗節殞身義不從逆可以愧劉秉政等於九泉<span class="jiazhu">案逆藩耿精忠叛時劉秉政以巡撫降賊</span>其所爲詩文皆縷述當時實事獄中不得筆墨以炭屑畫於四壁閩人重其人品錄而傳之得存於世今誦其詞奕奕然猶有生氣與范承謨畫壁諸詩同爲忠臣孝子之言爭光日月不但以文章論矣
</p>
<div class="section" id="title-22"><h2>
	文端集四十六卷<span class="jiazhu">通政司使張若淳家藏本</span>
</h2></div>
<p class="em2">
	國朝張英撰英有易經衷論已著錄此乃其詩文全集凡存誠堂應制詩四卷存誠堂詩集二十五卷篤素堂詩集七卷篤素堂文集十卷英遭際昌辰仰蒙聖祖仁皇帝擢侍講幄入直禁延簮筆雍容極儒臣之榮遇矢音賡唱篇什最多其間鼓吹昇平黼黻廊廟無不典雅和平至於言情賦景之作又多淸微淡遠抒冩性靈臺閣山林二體古難兼擅英乃兼而有之其散體諸文稱心而出不事粉飾雖未能直追古人而原本經術詞旨温厚亦無忝於作者焉
</p>
<div class="section" id="title-23"><h2>
	西河文集一百七十九卷<span class="jiazhu">浙江巡撫採進本</span>
</h2></div>
<p class="em2">
	國朝毛奇齡撰奇齡著述之富甲於近代沒後其門人子姪編爲西河合集分經集史集文集雜著四部凡四百餘卷其史問以奇齡有遺命不付剞劂語見經問第五卷景泰帝條下餘亦不盡行於世此本爲康熙庚子其門人蔣樞所編但分經集文集二部經集自仲氏易以下凡五十種已別著錄文集凡二百三十四卷而策問一卷表一卷集課記一卷續哀江南賦一卷擬廣博詞連珠詞一卷皆有錄無書其中如王文成傳本二卷制科雜錄一卷後觀石錄一卷越語肯綮錄一卷何御史孝子祠主復位錄一卷湘湖水利志三卷蕭山縣志刊誤三卷杭志三詰三誤辨一卷天間補注一卷勝朝彤史拾遺記六卷武宗外紀一卷後鑒錄七卷韻學要指十一卷詩話八卷詞話二卷外附徐都講詩一卷本各自爲書今亦分載於各部其當編於集部者實文一百二十九卷詩五十三卷詞七卷統計一百七十九卷奇齡之文縱橫博辨傲睨一世與其經說相表裏不古不今自成一格不可以繩尺求之然議論多所發明亦不可廢其詩又次於文不免傷於猥雜而要亦我用我法不屑隨人步趨者以餘事觀之可矣
</p>
<div class="section" id="title-24"><h2>
	陳檢討四六二十卷<span class="jiazhu">庶吉士祝堃家藏本</span>
</h2></div>
<p class="em2">
	國朝陳維崧撰程師恭註國朝以四六名者初有維崧及吳綺次則章藻功思綺堂集亦頗見稱於世然綺才地稍弱於維崧藻功欲以新巧勝二家又遁爲别調譬諸明代之詩維崧導源於庾信氣脈雄厚如李夢陽之學杜綺追步於李商隱風格雅秀如何景明之近中唐藻功刻意雕鐫純爲宋格則三袁鍾譚之流亞平心而論要當以維崧爲冠徒以傳誦者太廣摹擬者太衆論者遂以膚廓爲疑如明代之詬北地實則才力富健風骨渾成在諸家之中獨不失六朝四傑之舊格要不能以撏撦玉溪歸咎於三十六體也師恭此註成於康熙癸酉王士禎古夫于亭襍錄曰昔人云一人知已可以不恨故友陽羨陳其年諸生時老於場屋小試亦多不利已未博學鴻詞之舉以詩賦入翰林不數年病卒京師及殁而其鄉人蔣京少景祁刻其遺集無隻字遺失皖人程叔才師恭又注釋其四六文字以行於世此世人不能得之子孫者而一以桑梓後進一以平生未面之人而收拾䕶惜其文章如此云云其推奬師恭頗至然師恭所注往往失其本旨如銅雀瓦賦彈棊愛子句自用曹丕巾角彈棊事而但引藝經注彈棊引陸機弔魏武帝文注愛子傅粉佳兒句自用曹植傅粉對邯鄲淳事而引魏志武帝欲以何晏爲子及文帝疑晏傅粉事皆近是而非又如述祖德賦况彼鯉庭句自用楊汝士桃李新陰在鯉庭事而但引論語伯魚事憺園賦雙丁詎擬句自用梁武帝賜到漑詩漢世重雙丁語而但引文士傳丁儀兄弟事皆知其一不知其二至於毛貞女墮樓詩序空空乃下天之狀句自用李斯奏秦始皇鑿之空空如下天狀語而補注引劍俠傳妙手空空兒尤爲乖謬如是之類不一而足且任淵史容注黃庭堅集於作詩本事及年月俱一一詳核故爲善本師恭去維崧最近文中事實緣起可以考知如璿璣玉衡賦序之烏空楚幙鵑去巴江句因聖祖召試博學鴻詞在己未歲正平定湖廣四川之後故維崧云云師恭不注其故則突入此語是何文義哉特以四六之文非註難明而師恭据摭故實尚有足資考証者故併存之以備參稽焉
</p>
<div class="section" id="title-25"><h2>
	蓮洋詩鈔十卷<span class="jiazhu">兩江總督採進本</span>
</h2></div>
<p class="em2">
	國朝吳雯撰雯字天章本遼陽人順治六年其父允升任蒲州學政卒於官雯兄弟孤弱不能歸遂寄籍於蒲州康熙己未薦舉博學鴻詞不中選其卒也刑部尚書王士禎爲誌墓稱初見其詩有泉繞漢祠外雪明秦樹根濃雲濕西嶺春泥沾條桑至今堯峯上猶見堯時日諸句吟諷不絶於口所作居易錄中又亟稱雯西城別聖諸篇趙執信懷舊詩序亦稱雯拙於時藝困躓塲屋體貌麤醜衣冠垢敝或經歲不盥浴人咸笑之然詩才特超妙其詩一刻於吳中再刻於都下三刻於津門後士禎爲刪定存千餘首亦見墓誌中因雯沒之後未及刊行故懷舊詩序曰蓮洋卒後阮翁爲作墓誌且刪定其集迄今將二十年未行於世意其時阮翁耄而多忘未幾遂亡未及歸諸吳氏也池北書庫散失殆盡蓮洋集從可知矣云云然其集實已歸吳氏乾隆辛未汾陽劉組曾裒其全稿刻之又以士禎所評者別刊一小冊並行越十三年甲申蒲州府同知山東孫諤始從雯姪敦厚得士禎所定原本簡汰重刊詳載士禎之評併以劉本所遺者補刻於後以所見墨迹補之其士禎所刪而劉本誤刻者咸爲汰去凡得古詩二卷近體五卷補遺一卷詩餘一卷文一卷冠以墓誌而附以同時唱和題詠之作即此本也雯天才雄駿其詩有其鄉人元好問之遺風惟熟於梵典好拉雜堆砌釋氏故實是其所短劉本無所別擇故頗傷冗濫此本沿新城之派又以神韻婉約爲宗一切激昂沉著之作多見屏斥反似鄰於淸弱亦不足盡其所長然終較劉本爲簡潔故置彼錄此惟雯詩本足自傳不籍士禎之評爲輕重而刊此本者牽於俗見務引士禎以重雯所載士禎評語繁碎特甚如題汪如輸看劍圖詩下附記云原本評語奇作二字似阮亭先生筆跡胸有造化四字非阮亭先生筆跡刻本併作一處誤又如城曲眺望詩下附記原本題下有墨筆評劉長卿之詩也不知何人評阮亭先生改作絶似劉長卿云云亦何關宏旨而字句異同乃如是其考證今悉刪除以廓淸耳目焉
</p>
<div class="section" id="title-26"><h2>
	張文貞集十二卷<span class="jiazhu">江蘇巡撫採進本</span>
</h2></div>
<p class="em2">
	國朝張玉書撰玉書字素存丹徒人順治辛丑進士選庶吉士官至大學士諡文貞是集有儲大文序不分卷帙亦無目錄其繕寫格紙板心皆有松蔭堂字蓋其家藏抄本編輯未成者也首爲賦二篇次爲頌三篇表三篇箋六篇疏二十篇議一篇書一篇考一篇說一篇序二十八篇跋一篇記九篇紀事十篇傳一篇贊二篇策問十二篇紀功碑二篇墓碑六篇神道碑四篇墓誌銘三十二篇大抵皆舂容典雅渢渢乎盛世之音其拖諾山狼居胥山二碑叙述聖武神功皆爲詳贍足以昭示萬世其紀平定江南事紀滅闖獻二賊事紀三路進師下雲南事紀平水西事及外國紀皆端緒詳明得諸耳聞目見足以彰開國之鴻烈紀順治間樂章及錢糧戶口三篇皆足資掌故而紀陝西殉難官事一篇亦足與史傳相參他若賜遊玉泉山記賜遊化育溝後苑記賜遊喀喇河屯後苑記賜遊熱河後苑記皆足發揚太平愷樂之象其餘碑誌亦多國初將相事迹可備考核惟募疏祭文之屬收載太濫蓋其後人遇稿即錄不暇持擇轉爲全集之累今悉刪除而惟錄其賦頌以下諸篇釐爲十二卷庶不以榛楛勿翦爲將來論者所病焉
</p>
<div class="section" id="title-27"><h2>
	西陂類稿三十九卷<span class="jiazhu">兩江總督採進本</span>
</h2></div>
<p class="em2">
	國朝宋犖撰犖有滄浪小志已著錄是編凡詩二十二卷詞一卷雜文八卷奏疏六卷其詩之目曰古竹圃稿曰嘉禾堂稿曰柳湖草曰將母樓稿曰古竹圃續稿曰都官草曰雙江倡和集曰回中集曰西山倡和詩曰續都官草曰海上雜詩曰漫堂草曰漫堂倡和詩曰嘯雪集曰廬山詩曰述鹿軒詩曰滄浪亭詩曰迎鑾集曰紅橋集曰迎鑾二集曰淸德堂詩曰迎鑾三集曰藤陰倡和集曰樂春閣詩曰聯句集凡二十有五其初本各自爲集晩年致仕居西陂乃手自訂定彚爲兹帙惟初刻綿津山人詩集刪除不載蓋以早年所作格調稍殊故別爲一編不欲使之相混也犖雖以任子入官不山科目而淹通典籍練習掌故詩文亦爲當代所推名亞於新城王士禎其官蘇州巡撫時武進邵長蘅選士禎及犖詩爲王宋二家集一時頗以獻媚大吏爲疑趙執信尤持異論併士禎而掎軋之平心而論犖詩大抵縱橫奔放刻意生新其淵源出於蘇軾王士禎池北偶談記其嘗繪軾像而已侍立其側後謁選果得黃州通判爲軾舊游地又施元之蘇詩註久無傳本犖在蘇州重價購得殘帙爲校讐補綴刊板以行其宗法可以槩見故其詩雖不及士禎之超逸而淸剛雋上亦拔㦸自成一隊其序記奏議等作亦皆疏暢條達有眉山軌度士禎寄犖詩有曰尚書北闕霜侵鬢開府江南雪滿頭當日朱顔兩年少王揚州與宋黃州言二人少爲卑官即已齊名不自長蘅合刻始所以釋趙執信之議也然則士禎亦未嘗不引爲同調矣
</p>
<div class="section" id="title-28"><h2>
	鐵廬集三卷外集二卷後錄一卷<span class="jiazhu">江蘇巡撫採進本</span>
</h2></div>
<p class="em2">
	國朝潘天成撰天成字錫疇溧陽人寄籍桐城爲安慶府學生溧陽志載其幼與父母避讎相失年十五乞食行求遇於江西界百計迎歸傭販以養備極艱苦以其間讀書講業竟爲積學年七十四汔窮餓以死瞿源淶集有潘孝子傳與志所言合蓋篤志苦行之士也是集爲其門人許重炎所編冠以小傳年譜第一卷爲黙齋訓言天成述其師湯之錡語也二卷爲雜著天成詩文也三卷爲語錄重炎與蔣師韓記天成語也外集一卷爲勿菴訓言天成記其師梅文鼎語二卷爲雜著亦天成遺文補刊者後錄一卷則其墓記之類也天成學問源出姚江以養心爲體以經世爲用其詩文皆抒所欲言不甚入格然行誼者文章之本綱常者風教之源天成出自寒門終身貧賤而天性眞摰人品高潔類古所謂獨行者其精神堅苦足以自傳其文故身沒嗣絶而人至今重之特錄其集俾天下曉然知聖朝立教在於敦倫紀礪名節正人心厚風俗固不與操觚之士論文采之優劣亦不與講學之儒爭議論之醇疵也
</p>
<div class="section" id="title-29"><h2>
	湛園集八卷<span class="jiazhu">副都御史黃登賢家藏本</span>
</h2></div>
<p class="em2">
	國朝姜宸英撰宸英有江防總諭已著錄初編其文爲湛園未定稿奏松齡韓菼皆爲序後武進趙侗斆摘爲西溟文鈔此本爲黃叔琳所重編凡八卷宸英少習古文年七十始得第績學勤若用力頗深集中有與洪虞鄰書論兩浙十家古文事謂兩浙自洪永以來三百餘年不過王子充宋景濂方希直王陽明三四人其餘謝方石茅鹿門徐文長等尚具體而未醇不應浙東西一水之間一時至十人之多不欲以身厠九人之列蓋能不涉標榜之習以求一時之名者其文閎肆雅健往往有北宋人意亦有以也是集前二卷皆應酬之作去取之間未必得宸英本意然梗槩亦畧具於斯矣集末札記二卷據鄭羽逵所作宸英小傳本自單行今亦別著於錄不入是集焉
</p>
<div class="section" id="title-30"><h2>
	古懽堂集三十六卷附黔書二卷長河志籍考十卷<span class="jiazhu">兩江總督採進本</span>
</h2></div>
<p class="em2">
	國朝田雯撰雯字子綸一字綸霞號山䕬德州人康熙甲辰進士授中書舍人官至戶部侍郎是集凡文二十二卷詩十四卷當康熙中年王士禎負海内重名文上無不依附門牆求假借其餘論惟雯與任邱龎塏不相辨難亦不相結納塏叢碧山房集格律謹嚴而才地稍弱雯則天姿高邁記誦亦博負其縱橫排奡之氣欲以奇麗駕士禎上故詩文皆組織繁富鍛鍊刻苦不肯規規作常語趙執信作談龍錄常議其詩中無人然偏師馳突終能自成一隊談藝者弗能廢也附載黔書二卷其爲貴州巡撫時作又長河志籍考十卷德州古廣川地隋書避煬帝諱改長河也王士禎居易錄嘗稱黔書篇不一格有似考工記者似公穀檀弓者似越絶書者如觀偃師化人之戲然與長河志籍考實皆祖郭憲洞冥記王嘉拾遺記之體是亦好奇之一證存備文章之別格云爾
</p>
<div class="section" id="title-31"><h2>
	榕村集四十卷<span class="jiazhu">福建巡撫採進本</span>
</h2></div>
<p class="em2">
	國朝李光地撰光地有周易觀彖已著錄是集爲乾隆丙辰其孫淸植所校刊其門人李紱爲序惟詩下註自選字則餘皆淸植排纂也凡觀瀾錄一卷經書筆記讀書筆錄共一卷春秋大義春秋隨筆共一卷尚書句讀一卷周官筆記一卷初夏錄二卷尊朱要旨要旨續記共一卷象數拾遺景行摘篇附記共一卷文二十五卷詩五卷賦一卷所註諸書及語錄刊本別行者不與焉其不以詩文冠集而冠以劄記者光地所長在於理學經術文章非所究心然即以文章而論亦大抵宏深肅括不雕琢而自工蓋有物之言固與鞶帨悅目者異矣數十年來屹然爲儒林巨擘實以學問勝不以詞華勝也
</p>
<div class="section" id="title-32"><h2>
	三魚堂文集十二卷外集六卷附錄一卷<span class="jiazhu">兩江總督採進本</span>
</h2></div>
<p class="em2">
	國朝陸隴其撰隴其有古文尚書考已著錄是集爲其門人侯銓所編凡雜著四卷書一卷尺牘一卷序二卷記一卷墓表志銘壙記傳共一卷外集六卷則裒其奏議條陳表策申請公移而終之以詩隴其行狀之類亦併附焉目錄之末有其從子禮徵跋言隴其平生不屑爲詩古文詞尤以濫刻文集爲成故易簀時篋中無遺稿至康熙辛巳禮徵乃旁搜廣輯彚成是集而屬銓分類編次蓋隴其沒後九年此集乃出也其文旣非隴其所手定則其中或有未定之稿與夫偶然涉筆不欲自存者均未可知然隴其學問深醇操履醇正即率爾操觚之作其不合於道者固已鮮矣惟是隴其一生非徒以講明心性爲一室之坐談其兩爲縣尹一爲諫官政績亦卓卓可紀蓋體用兼優之學而銓等乃以奏議公牘確然見諸行事者別爲外集夫詩歌非隴其所長列之外集可也至於聖賢之道本末同原心法治法理歸一貫周禮皆述職官尚書皆陳政事周公孔子初不以是爲粗迹即黃𠏉編朱子詩文亦未嘗薄視論政之文揮而外之銓乃徒知以太極論冠篇欲使隴其接迹周子而以隴其循績別爲外集尊空言而薄實政是豈隴其之旨乎以此本久行於世故姑仍原刻錄之而附糾其編次之陋如右
</p>
<div class="section" id="title-33"><h2>
	因園集十三卷<span class="jiazhu">編修周永年家藏本</span>
</h2></div>
<p class="em2">
	國朝趙執信撰執信字伸符號秋谷晚號飴山老人益都人雍正中分益都置博山縣今爲博山人康熙己未進士官至左春坊左贊善其詩集流傳頗夥諸本往往不同此本曾經落水紙墨渝敝末有乾隆辛酉執信門人丁際隆跋稱是秋重謁秋谷先生於因園時先生病目彌甚不作詩者六年矣從仲君羮梅得先生手定詩稿分十三集錄副未及校而羮梅遂索原本以去歲寒無事乃校一過曩見手書濟南竹枝及宿法慶寺二律皆不在蓋所刪多矣云云羮梅常熟仲昰保之字爲執信門人之冠最爲篤契則是集爲執信晚年定本手授之者矣十三集者一曰并門集二曰閑齋集三曰還山集四曰觀海集五曰鼓枻集六曰涓流集七曰葑溪集八曰紅葉山樓集九曰浮家集十曰金鵝館集十一曰回帆集十二曰懷舊集十三曰磺菴集集各一卷以存其舊不復以篇頁多寡爲分也執信娶王士禎之甥女初相契重相傳以求作觀海集序士禎屢失其期遂漸相詬厲讐隙終身今觀還山集中尚有酬士禎詩二首又爲士禎作西城別墅十三詠至鼓枻集中渡江一首已有祇應羡詩老持節問岷源句注曰謂阮翁又悼吳孝廉一首有漁洋未識名先著句其詞氣已不和平自是以還遂互相排擊則謂二人之釁生於作觀海集時其說當信迨其後沿波逐流遞相祖述堅持門戶入主出奴嘵嘵然迄無定說平心而論王以神韻縹緲爲宗趙以思路劖刻爲主王之規模濶於趙而流弊傷於膚廓趙之才力銳於王而末派病於纎小使兩家互救其短乃可以各見所長正不必論甘而忌辛是丹而非素也
</p>
<div class="section" id="title-34"><h2>
	懷淸堂集二十卷<span class="jiazhu">浙江巡撫採進本</span>
</h2></div>
<p class="em2">
	國朝湯右曾撰右曾字西崕仁和人康熙戊辰進士官至吏部右侍郎兼翰林院掌院學士少以詩見賞於王士禎康熙五十二年聖祖仁皇帝問掌院學士揆敘聞湯右曾工詩令以其集進呈揆敘遂以右曾所作文光果詩上達睿覽蒙御製賜和今刻冠斯集之首實千古儒者之至榮是集刻於乾隆乙丑論者稱浙中詩派前推竹垞後推西厓兩家之間莫有能越之者今觀二家之集朱彝尊學問有餘而才力又足以運掉故能鎔鑄變化惟意所如右曾才足肩隨而根柢深厚則未免稍遜齊驅並駕似未易言然亦近人之卓然挻出者也
</p>
<div class="section" id="title-35"><h2>
	二希堂文集十二卷<span class="jiazhu">福建巡撫採進本</span>
</h2></div>
<p class="em2">
	國朝蔡世遠撰世遠字聞之漳浦人康熙己丑進士官至禮部侍郎諡文勤是編乃其所作雜文冠以耕籍賦聖主親詣太學頌青海平定詩序日月合璧五星連珠頌河淸頌樂善堂文抄序共六篇不入卷數志榮遇也其餘序四卷記一卷傳一卷論說書共二卷墓表志銘行狀共一卷祝文祭文共一卷雜著一卷目錄之後有其門人寧化雷鋐附跋稱其堂所以名二希者世遠嘗自作記言學問未敢望朱文公庶幾其眞希元乎事業未敢望諸葛武侯庶幾其范希文乎其務以古賢自期見於是矣前有雍正庚戌皇上在藩邸時親製序一篇稱其講學鼇峯教人以忠信孝弟仁義發明濂洛關閩淵源有自也及立朝而風采議論嘉言讜議足以爲千百世治世之良規則又國家棟梁之任也今觀其文溯源於六經闡發周程張朱之理而運以韓柳歐蘇之法度所謂藴之爲德行行之爲事業發之爲文章者吾於先生見之煌煌天語載在簡端睿鑒品題昭示中外非惟一時之恩遇實亦千古之定論矣迨我皇上龍飛御極於甘盤舊學篤念彌深乾隆巳卯諭正文體舉世遠之文爲標準癸巳詔編纂四庫全書世遠著作又蒙褒錄且絲綸宣示均字而不名寵禮儒臣於斯爲極今讀其集大抵理醇詞正具有本原仰見遭際聖時契合非偶其上邀知遇固不僅在文字間矣
</p>
<div class="section" id="title-36"><h2>
	敬業堂集五十卷<span class="jiazhu">浙江巡撫採進本</span>
</h2></div>
<p class="em2">
	國朝查愼行撰愼行有周易玩辭集解已著錄是編裒其生平之詩隨所游厯各爲一集凡愼旃集三卷遄歸集西江集共一卷踰淮集一卷假館集二卷人海集春帆集獨吟集各一卷竿木集題壁集共一卷橘社集勸酬集湓城集雲霧窟集各一卷客船集並轡集共一卷冗寄集一卷白蘋集秋鳴集共一卷敝裘集酒人集共一卷游梁集皖上集中江集各一卷得樹樓集近游集共一卷賓雲集一卷炎天氷雪集垂槖集共一卷杖家集過夏集各一卷偷存集繙經集共一卷赴召集隨輦集直廬集考牧集甘雨集西阡集迎鑾集還朝集道院集各一卷槐䔟集二卷棗東集長告集待放集計日集齒會集步陳集吾過集各一卷夏課集望歲集共一卷粤游集二卷附載餘波詞二卷自古喜立集名以楊萬里爲最多愼行此集隨筆立名殆數倍之其中有以二十四首爲一集者殊傷煩碎然亦徵其無時無地不以詩爲事矣集首載王士禎原序稱黃宗羲比其詩於陸游士禎則謂奇創之才愼行遜游綿至之思游遜愼行又稱其五七言古體有陳師道元好問之風今觀愼行近體實出劍南但游喜寫景愼行喜抒情游喜隸事愼行喜運意故長短互形士禎所評良允至於後山古體悉出苦思而不以變化爲長遺山古體具有健氣而不以靈敏見巧與愼行殊不相似核其淵源大抵得諸蘇軾爲多觀其積一生之力補註蘇詩其得力之處可見矣明人喜稱唐詩自國朝康熙初年窠臼漸深往往厭而學宋然麤直之病亦生焉得宋人之長而不染其弊數十年來固當爲愼行屈一指也
</p>
<div class="section" id="title-37"><h2>
	望溪集八卷<span class="jiazhu">江蘇巡撫採進本</span>
</h2></div>
<p class="em2">
	國朝方苞撰苞所作周官集註已著錄其古文雜著生平不自收拾稿多散佚告歸後門弟子始爲裒集成編大抵隨得隨刊故前後頗不以年月爲銓次苞於經學研究較深集中說經之文最多大抵指事類情有所闡發其古文則以法度爲主嘗謂周秦以前文之義法無一不備唐宋以後步趨繩尺而猶不能無過差是以所作上規史漢下仿韓歐不肯少軼於規矩之外雖大體雅潔而變化太少終不能絶去町畦自闢門戶然其所論古人榘度與爲文之道頗能沈潛反覆而得其用意之所以然故雖蹊徑未除而源流極正近時爲八家之文者以苞爲不失舊軌焉
</p>
<div class="section" id="title-38"><h2>
	存硯樓文集十六卷<span class="jiazhu">江蘇巡撫採進本</span>
</h2></div>
<p class="em2">
	國朝儲大文撰大文字六雅宜興人康熙辛丑進士官翰林院編修大文初以制藝名歸田後乃潛心古學尤究心於地理故全集十六卷而論形勢者居七卷凡山川阻隘邊關阨塞靡不詳究如荊州論至十一篇襄陽論至七篇廣陵西城一篇推求古今城郭異地山川異名援据史籍如繪圖聚米當年進退攻守之要成敗得失之由皆口講而指畫之他家作史論者多約畧大槩以談兵作地志者多憑藉今名而論古國朝百有餘年惟閻若璩明於沿革大文詳於險易顧祖禹方輿紀要考証史文雖極博洽往往以兩軍趨戰中途相遇之地即指爲兵家所必爭不及二人之精核也惟邊塞以外如西域諸部蜀徼各番騐之往往不合蓋當道路未通異域傳聞圖經不備不能及今日天威耆定得諸目睹之眞勢使之然固不足怪耳其他雜文間有隸事太繁之失而徵引典博終勝空疎但取其所長可矣
</p>
<div class="section" id="title-39"><h2>
	香屑集十八卷<span class="jiazhu">江蘇巡撫採進本</span>
</h2></div>
<p class="em2">
	國朝黃之雋撰之雋字石牧號𢈪堂華亭人康熙辛丑進士官至右春坊右中允是編皆集唐人之句爲香奩詩凡古今體九百三十餘首前有自序亦集唐人文句爲之凡二千六百餘言集句爲詩始晉傳咸今載於藝文類聚者皆寥寥數句聲韻僅諧劉勰明詩不列是體蓋繼之者無其人也有唐一代無格不備而自韋蟾妓女續楚詞兩句之外是體竟亦闕如至北宋石延年王安石間以相角而未入於集孔武仲始以入集而別錄成卷尚未單行南宋李龏之梅花衲翦綃集文天祥之集杜詩始別著錄然卷帙亦無多之雋是編雖取諸家之成句而對偶工整意義通貫排比聯絡渾若天成且惟第二卷無題五言長律中重用杜甫二句陸龜蒙二句餘雖灑灑鉅篇亦每人惟取一句不相重複且有叠韻不已至於倒押前韻而一一如自已出可謂前無古人後無來者雖其詞皆艶冶千變萬化不出於綺羅脂粉之間於風騷正軌未能有合而就詩論詩其記誦之博運用之巧亦不可無一之才矣
</p>
<div class="section" id="title-40"><h2>
	鹿洲初集二十卷<span class="jiazhu">江西巡撫採進本</span>
</h2></div>
<p class="em2">
	國朝藍鼎元撰鼎元有平臺記畧已著錄此集爲其友曠敏本所編初定於雍正丙午越六年壬子又合其續稿重汰定之仍爲二十卷故前有敏本序序後又有敏本紀各述其始末鼎元喜講學尤喜講經濟於時事最爲留心集中如論閩粤黔諸省形勢及征勦臺灣事宜皆言之鑿鑿得諸閱厯非紙上空談至於所敘忠孝節烈諸事亦點染生動足裨風教其中如論直隸水利之類生長南方不能達北方水性未免掇拾陳言與顧太史書之類自雪冤謗雜以輕薄謔詈尤爲所養不純然文筆條暢多切事理在近人文集之中猶可謂有實際者也
</p>
<div class="section" id="title-41"><h2>
	樊榭山房集二十卷<span class="jiazhu">浙江巡撫採進本</span>
</h2></div>
<p class="em2">
	國朝厲鶚撰鶚有遼史拾遺已著錄是集因所居取唐皮日休句題曰樊榭山房是以爲名生平博洽羣書尤熟於宋事嘗撰宋詩紀事一百卷南宋院畫錄八卷東城雜記二卷又與同社作南宋雜事詩七卷皆考證詳明足以傳後其詩則吐屬嫻雅有修潔自喜之致絶不染南宋江湖末派雖才力富健尚未能與朱彝尊等抗行而恬吟密詠綽有餘思視國朝西泠十子則翛然遠矣前集詩分甲乙丙丁戊己庚辛八卷附以詞分甲乙二卷爲康熙甲午至乾隆己未之作續集亦詩八卷而以北樂府一卷小令一卷附焉則己未至辛未作也
</p>
<div class="section" id="title-42"><h2>
	果堂集十二卷<span class="jiazhu">江蘇巡撫採進本</span>
</h2></div>
<p class="em2">
	國朝沈彤撰彤博究古籍精於考据所著有周官祿田考三經小疏皆已著錄是集多訂正經學文字如周官頒田異同說五溝異同說井田軍賦說釋周官地征等篇皆援据典核考證精密其於禮經服制多所考訂尤足補漢宋以來註釋家所未備其釋骨一篇雖爲醫家而作然非究貫倉雅兼通靈素者不能也其論堯典星辰不兼五緯蓋主孔安國傳又於在璇璣玉衡以齊七政力闢史記斗杓之解雖未必盡爲定論然各尊所聞亦足見其用意之不苟矣集雖不尚詞華而頗足羽翼經傳其實學有足取者與文章家固別論矣
</p>
<div class="section" id="title-43"><h2>
	松泉文集二十卷詩集二十六卷<span class="jiazhu">工部侍郎汪承霈進呈本</span>
</h2></div>
<p class="em2">
	國朝汪由敦撰由敦字師茗安徽休寧人以商籍補浙江學生故又爲錢塘籍雍正甲辰進士由編修官至吏部尚書贈太子太師諡文端由敦記誦淹博文章典重有體自爲諸生即以才學著聲及登第後策名詞館槖筆講幃荷蒙皇上特達之知洊加拔擢入直禁廷每應制賡吟奉勅撰述無不仰承聖訓指示塗轍藝林溯本學海知源所業日以益進晚年遺稿頗夥未及編次其子工部右侍郎承霈謹加排次都爲二集文集分二十三門詩集自戊子迄丁丑凡五十年之作共成四十六卷繕本進呈復蒙持賁宸章曲加評隲嘉詩篇之雅正許文律之淸醇御藻親摛光垂不朽此固由敦之績學能文榮膺稽古而人臣私集得以上邀天奬題詞弁首實千古未有之殊施尤海内承學之士所爲敬誦奎文交相感頌者爾
</p>
<div class="section" id="title-44"><h2>
	右別集類一千七十五部一萬八千七十二卷皆文淵閣著錄
</h2></div>
<p class="margin2">
	案諸史著錄但有別集總集之分文獻通考始於別集之内析出詩集歌詞奏議三門考奏議皆關國政宜與詔令並爲一類不宜列之於集詩集亦屬別集必欲區分則有文無詩者將又立文集一門彌滋繁碎今移奏議入史部而別集詩集則不復區分惟歌詞體卑而藝賤則從馬氏之例別立詞曲一門焉
</p> 



</div></body></html>