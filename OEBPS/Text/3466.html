<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷五十一·史部七（雜史類）</title></head><body><div id="text">

<p>
<strong>欽定四庫全書總目卷五十一</strong>
</p>
<div class="section" id="title-0"><h1>
	史部七
</h1><hr/></div>
<div class="section" id="title-1"><h2>
	雜史類
</h2></div>
<p class="em2">
	雜史之目肇於隋書蓋載籍旣繁難於條析義取乎兼包衆體宏括殊名故王嘉拾遺記汲冢璅語得與魏尚書梁實錄並列不爲嫌也然旣繫史名事殊小說著書有體焉可無分今仍用舊文立此一類凡所著錄則務示別裁大抵取其事繫廟堂語關軍國或但具一事之始末非一代之全編或但述一時之見聞祇一家之私記要期遺文舊事足以存掌故資考證備讀史者之參稽云爾若夫語神怪供詼啁里巷瑣言稗官所述則別有雜家小說家存焉
</p>
<div class="section" id="title-2"><h2>
	國語二十一卷<span class="jiazhu">戶部員外郎章銓家藏本</span>
</h2></div>
<p class="em2">
	吳韋昭註昭字弘嗣雲陽人官至中書僕射三國志作韋曜裴松之註謂爲司馬昭諱也國語出自何人說者不一然終以漢人所說爲近古所記之事與左傳俱迄智伯之亡時代亦復相合中有與左傳未符者猶新序說苑同出劉向而時復牴牾蓋古人著書各據所見之舊文疑以存疑不似後人輕改也漢志作二十一篇其諸家所註隋志虞翻唐固本皆二十一卷王肅本二十二卷賈逵本二十卷互有增減蓋偶然分併非有異同惟昭所註本隋志作二十二卷唐志作二十卷而此本首尾完具實二十一卷諸家所傳南北宋版無不相同知隋志誤一字唐志脫一字也前有昭自序稱兼采鄭衆賈逵虞翻唐固之注今考所引鄭說虞說寥廖數條惟賈唐二家援据駁正爲多序又稱凡所發正三百七事今考註文之中昭自立義者周語凡服數一條國子一條虢文公一條常棣一條鄭武莊一條仲任一條叔妘一條鄭伯南也一條請隧一條凟姓一條楚子入陳一條晉成公一條共工一條大錢一條無射一條魯語朝聘一條刻桷一條命祀一條郊禘一條祖文宗武一條官寮一條齊語凡二十一鄉一條士鄉十五一條良人一條使海於有蔽一條八百乘一條反胙一條大路龍旂一條晉語凡伯氏一條不懼不得一條聚居異情一條貞之無報一條轅田一條二十五宗一條少典一條十月一條嬴氏一條觀狀一條三德一條上軍一條蒲城伯一條三軍一條錞于一條吕錡佐上軍一條新軍一條韓無忌一條女樂一條張老一條鄭語凡十數一條億事一條秦景襄一條楚語聲子一條懿戒一條武丁作書一條屏攝一條吳語官帥一條錞于一條自𠜲一條王總百執事一條兄弟之國一條來告一條向檐一條越語乘車一條宰一條德虐一條解骨一條重祿一條不過六十七事合以所正訛字衍文錯簡亦不足三百七事之數其傳寫有誤以六十爲三百歟崇文總目作三百十事又七字轉訛也錢曾讀書敏求記謂周語昔我先世后稷句天聖本先下有王字左右免胄而下句天聖本下下有拜字今本皆脫去然所引註曰云云與此本絕不相同又不知何說也此本爲衍聖公孔傳鐸所刊如魯語公父文伯飲酒一章註中此堵父詞四字當在將使鼈長句下而誤入遂出二字下小小舛訛亦所不免然較諸坊本則頗爲精善自鄭衆解詁以下諸書並亡國語註存於今者惟昭爲最古黃震日鈔嘗稱其簡潔而先儒舊訓亦往往散見其中如朱子注論語無所取材毛奇齡詆其訓材爲裁不見經傳改從鄭康成桴材之說而不知鄭語計億事材兆物句昭注曰計算也材裁也已有此訓然則奇齡失之眉睫間矣此亦見其多資考證也
</p>
<p class="margin2">
	案國語二十一篇漢志雖載春秋後然無春秋外傳之名也漢書律曆志始稱春秋外傳王充論衡云國語左氏之外傳也左氏傳經詞語尚畧故復選錄國語之詞以實之劉熙釋名亦云國語亦曰外傳春秋以魯爲内以諸國爲外外國所傳之事也考國語上包周穆王下曁魯悼公與春秋時代首尾皆不相應其事亦多與春秋無關係之春秋殊爲不類至書中明有魯語而劉熙以爲外國所傳尤爲舛迕附之於經於義未允史通六家國語居一實古左史之遺今改隸之雜史類焉
</p>
<div class="section" id="title-3"><h2>
	國語補音三卷<span class="jiazhu">衍聖公孔昭焕家藏本</span>
</h2></div>
<p class="em2">
	唐人舊本宋宋庠補葺庠字公序安陸人徙居雍邱天聖二年進士第一歷官檢校太尉平章事樞密使封苢國公以司空致仕諡文憲事迹具宋史本傳自漢以來註國語者凡賈逵王肅虞翻唐固韋昭孔晁六家然皆無音宋時相傳有音一卷不著名氏庠以其中鄯州字推之知出唐人然簡畧殊甚乃採經典釋文及說文集韻等書補成此編觀目錄前列二十一篇之名詳註諸本標題之異同後列補音三卷夾註其下曰庠自撰附於末知其初本附韋昭注後後人以昭註世多傳本遂抄出別行明人刊本又散附各句之下間多脫誤蓋非其舊此本猶從宋本錄出其例存唐人舊音於前舊音所遺及但用直音而闕反切者隨字增入皆以補注二字别之其釋正文者大書其字夾註其音其釋韋昭註者亦大書其字而冠以註字爲别較陸德明經典釋文以朱墨分别經註輾轉傳寫遂至混合爲一者頗便省覽自記稱舊本參差不一最後得其同年宋緘本大體爲詳因取公私書十五六本與參互考正以定是編其辨證最爲詳核惜其前二十一卷全佚僅存此音也又庠此音實全收唐人舊本而附益其說故謂之補諸家著錄惟署庠名殊爲失考今仍標唐人於前以存其實焉
</p>
<div class="section" id="title-4"><h2>
	戰國策註三十三卷<span class="jiazhu">衍聖公孔昭焕家藏本</span>
</h2></div>
<p class="em2">
	舊本題漢高誘註今考其書實宋姚宏校本也文獻通考引崇文總目曰戰國策篇卷亡闕第二至第十第三十一至第三十三闕又有後漢高誘注二十一卷今闕第一第五第十一至二十止存八卷曾鞏校定序曰此書有高誘註者二十一篇或曰三十二篇崇文總目存者八篇今存者十篇此爲毛晉汲古閣影宋鈔本雖三十三卷皆題曰高誘註而有誘註者僅二卷至四卷六卷至十卷與崇文總目八篇數合又最末三十二三十三兩卷合前八卷與曾鞏序十篇數合而其餘二十三卷則但有考異而無注其有注者多冠以續字其偶遺續字者如趙策一郗疵註雒陽註皆引唐林寳元和姓纂趙策二歐越註引魏孔衍春秋後語魏策三芒卯注引淮南子註衍與竇在誘後而淮南子註即誘所自作其非誘註可無庸置辨蓋鞏校書之時官本所少之十二篇誘書適有其十惟闕第五第三十一誘書所闕則官書悉有之亦惟闕第五第三十一意必以誘書足官書而又於他家書内摭二卷補之此官書誘書合爲一本之由然鞏不言校誘註則所取惟正文也迨姚宏重校之時乃併所存誘註入之故其自序稱不題校人并題續注者皆余所益知爲先載誘注故以續爲别且凡有誘註復加校正者並於夾行之中又爲夾行與無注之卷不同知校正之時注已與正文並列矣卷端曾鞏李格王覺孫朴諸序跋皆前列標題各題其字而宏序獨空一行列於末前無標題序中所言體例又一一與書合其爲宏校本無疑其卷卷題高誘名者殆傳寫所增以贋古書耳書中校正稱曾者曾鞏本也稱錢者錢藻本也稱劉者劉敞本也稱集者集賢院本也無姓名者即宏序所謂不題校人爲所加入者也其點勘頗爲精密吳師道作戰國策鮑注補正亦稱爲善本是元時猶知註出於宏不知毛氏宋本何以全題高誘考周密癸辛雜識稱賈似道嘗刊是書豈其門客廖瑩中等皆媟褻下流昧於檢校一時誤題毛氏適從其本影抄歟近時揚州所刊即從此本錄出而仍題誘名殊爲沿誤今於原有註之卷題高誘注姚宏校正續注原注已佚之卷則惟題姚宏校正續注而不列誘名庶幾各存其眞宏字令聲一曰伯聲剡川人嘗爲刪定官以伉直忤秦檜瘐死大理獄中蓋亦志節之士不但其書足重也
</p>
<p class="margin2">
	案漢藝文志戰國策與史記爲一類歷代史志因之晁公武讀書志始改入子部縱橫家文獻通考因之按班固稱司馬遷作史記據左氏國語采世本戰國策述楚漢春秋接其後事迄於天漢則戰國策當爲史類更無疑義且子之爲名本以稱人因以稱其所著必爲一家之言乃當此目戰國策乃劉向裒合諸記併爲一編作者旣非一人又均不得其主名所謂子者安指乎公武改隸子部是以記事之書爲立言之書以雜編之書爲一家之書殊爲未允今仍歸之史部中
</p>
<div class="section" id="title-5"><h2>
	鮑氏戰國策注十卷<span class="jiazhu">内府藏本</span>
</h2></div>
<p class="em2">
	宋鮑彪撰案黃鶴杜詩補注郭知達集註九家杜詩引彪之語皆稱爲鮑文虎說則其字爲文虎也縉雲人官尚書郞戰國策一書編自劉向注自高誘至宋而誘注殘缺曾鞏始合諸家之本校之而於注文無所增損姚宏始稍補誘注之缺而校正者多訓釋者少彪此注成於紹興丁卯其序中一字不及姚本蓋二人同時宏又因忤秦檜死其書尚未盛行於世故彪未見也彪書雖首載劉向曾鞏二序而其篇次先後則自以己意改移非復向鞏之舊是書竄亂古本實自彪始然向序稱中書餘卷錯亂相糅莒<span class="jiazhu">案莒字未詳今姑仍原本錄之</span>又有國别者八篇少不足臣向因國别者畧以時次之分别不以序者以相補除重復得三十三篇又稱中書本號或曰國策或曰國事或曰短長或曰事語或曰長書或曰修書云云則向編此書本裒合諸國之記刪併重複排比成帙所謂三十三篇者實非其本來次第彪核其事迹年月而移之尚與妄改古書者有間其更定東西二周自以爲考據之特筆元吳師道作補正極議其誤考趙與峕賓退錄曰戰國策舊傳高誘注殘缺疎畧殊不足觀姚令威寛補注<span class="jiazhu">案補注乃姚寛之兄姚宏所作此作姚寛殊誤謹附訂於此</span>亦未周盡獨縉雲鮑氏校注爲優雖間有小疵多不害大體惟東西二周一節極其舛謬深誤學者反不若二氏之說是則南宋人已先言之矣師道注中所謂補者即補彪注所謂正者亦即正彪注其精核實勝於彪然彪注疏通詮解實亦殫一生之力故其自記稱四易稿後始悟周策之嚴氏陽竪即韓策之嚴遂陽堅而有校書如塵埃風葉之嘆雖踵事者益密正不得遽没剙始之功矣
</p>
<div class="section" id="title-6"><h2>
	戰國策校註十卷<span class="jiazhu">兵部侍郞紀昀家藏本</span>
</h2></div>
<p class="em2">
	元吳師道撰師道字正傳蘭谿人至治元年進士官至國子博士致仕後授禮部郞中事蹟具元史儒學傳師道以鮑彪注戰國策雖云糾高誘之訛漏然仍多未善乃取姚宏續註與彪註參校而雜引諸書考証之其篇第註文一仍鮑氏之舊每條之下凡增其所闕者謂之補凡糾其所失者謂之正各以補曰正曰别之復取劉向曾鞏所校三十三篇四百八十六首舊第爲彪所改竄者别存於首蓋旣用彪註爲稿本如更其次第則端緖益棼節目皆不相應如冺其變亂之迹置之不論又恐古本遂亡故附錄原次以存其舊孔頴達禮記正義每篇之下附著別錄第幾林億等新校素問亦每篇之下附著全元起本第幾即其例也前有師道自序撮舉彪注之大紕謬者凡十九條議論皆極精審其他隨文駁正亦具有條理古來注是書者固當以師道爲最善矣舊有曲阜孔氏刊本頗未是正此本猶元時舊刻較孔本多爲可據云
</p>
<div class="section" id="title-7"><h2>
	貞觀政要十卷<span class="jiazhu">内府藏本</span>
</h2></div>
<p class="em2">
	唐吳兢撰兢汴州浚儀人以魏元忠薦直史館累官太子左庶子貶荆州司馬歷洪舒二州刺史入爲恒王傳天寳初年八十卒事蹟具唐書本傳宋中興書目稱兢於太宗實錄外采其與羣臣問答之語作爲此書用備觀戒總四十篇新唐書著錄十卷均與今本合考舊唐書曹確傳載確奏臣覽貞觀故事太宗初定官品云云其文與此書擇官篇第一條相同而唐志所錄別無貞觀故事豈即此書之别名歟其書在當時嘗經表進而不著年月惟兢自序所稱侍中安陽公者乃源乾曜中書令河東公者乃張嘉貞考玄宗本紀乾曜爲侍中嘉貞爲中書令皆在開元八年則兢成此書又在八年以後矣書中所記太宗事蹟以唐書通鑑參考亦頗見牴牾如新舊唐書載太宗作威鳯賦賜長孫無忌而此作賜房玄齡通鑑載張藴古以救李好德被誅而此謂其與囚戲博漏洩帝旨事狀迥異又通鑑載皇甫德參上書賜絹二十四匹拜監察御史而此但作賜帛二十段又通鑑載宗室諸王降封由封德彝之奏貞觀初放宫人由李百藥之奏而此則謂出於太宗獨斷俱小有異同史稱兢敘事簡核號良史而晚節稍疎牾此書蓋出其耄年之筆故不能盡免滲漏然太宗爲一代令辟其良法善政嘉言𡠾行臚具是編洵足以資法鑒前代經筵進講每多及之故中興書目稱歷代寶傳至今無闕伏讀皇上御製樂善堂集開卷首篇即邀褒詠千年舊籍榮荷表章則是書之有裨治道亦槪可見矣書中之註爲元至順四年臨川戈直所作又採唐柳芳晉劉昫宋宋祁孫甫歐陽修曾鞏司馬光孫洙范祖禹馬存朱黼張九成胡寅吕祖謙唐仲友葉適林之奇眞德秀陳惇修尹起萃程奇及吕氏通鑑精義二十二家之說附之名曰集論吳澄郭思貞皆爲之序直字伯敬即澄之門人也
</p>
<div class="section" id="title-8"><h2>
	渚宫舊事五卷補遺一卷<span class="jiazhu">江蘇巡撫採進本</span>
</h2></div>
<p class="em2">
	一名渚宫故事唐余知古撰結銜稱將仕郞守太子校書里貫則未詳也其書上起鬻熊下迄唐代所載皆荆楚之事故題曰渚宫渚宫名見左氏傳孔頴達疏以爲當郢都之南蓋楚成王所建樂史太平寰宇記則以爲建自襄王未詳何據也書本十卷唐書藝文志著錄此本惟存五卷止於晉代考晁公武郡齋讀書志載渚宫故事十卷則南宋之初尚爲完本至陳振孫書錄解題所言已與今本同則宋齊以下五卷當佚於南宋之末陶宗儀說郛節鈔此書十餘條晉以後乃居其七疑從類書引出非尚見原本也唐書藝文志載此書註曰文宗時人又載漢上題襟集十卷註曰段成式温庭筠余知古則與段温二人同時倡和此書皆記楚事其爲游漢上時所作更無疑義陳氏以爲後周人已屬訛誤通考引讀書志之文併脫去余字竟題爲唐知古撰則謬彌甚矣今仍其舊爲五卷其散見於他書者別輯爲補遺一卷附錄於後焉
</p>
<div class="section" id="title-9"><h2>
	東觀奏記三卷<span class="jiazhu">浙江范懋柱家天一閣藏本</span>
</h2></div>
<p class="em2">
	唐裴庭裕撰庭裕一作廷裕字膺餘聞喜人官右補闕其名見新書宰相世系表所謂裴氏東眷者也王定保摭言稱其乾寧中在内廷文書敏捷號下水船其事迹則無可考焉其書專記宣宗一朝之事前有自序稱上自夀邸即位二年監修國史丞相晉國公杜讓能奏選碩學之士十五人分修三聖實錄以吏部侍郞柳珧右補闕裴庭裕左拾遺孫泰駕部員外郞李胤太常博士鄭光庭專修宣宗實錄自宣宗至今垂四十載中原大亂日曆起居注不存一字謹採耳目聞覩撰成三卷奏記於晉公藏之於閣以備討論蓋其在史局時所上監修稿本也序末不著成書年月考杜讓能以龍紀元年三月兼門下侍郞十二月爲司徒景福元年守太尉二年貶死昭宗之二年即大順元年此序云奏記於監國史晉國公則當在大順景福之間其云自宣宗至是垂四十年蓋由大中以來約記之詞若以宣宗末年計至光化初年始爲四十載則杜讓能之死已久無從奏記矣書中記事頗具首尾司馬光作通鑑多採其說而亦不盡信之蓋聞見所及記近事者多確恩怨未盡記近事者亦多誣自古而然不但此書矣
</p>
<div class="section" id="title-10"><h2>
	五代史闕文一卷<span class="jiazhu">浙江巡撫採進本</span>
</h2></div>
<p class="em2">
	宋王禹偁撰禹偁字元之鉅野人太平興國八年進士官至知黃州事蹟具宋史本傳是書前有自序不著年月考書中周世宗遣使諭王峻一條自注云使即故商州團練使羅守素也嘗與臣言以下事迹是在由左司諫謫商州團練副使以後其結銜稱翰林學士則作於眞宗之初是時薛居正等五代史已成疑作此以補其缺然居正等書凡一百五十卷而序稱臣讀五代史總三百六十卷則似非指居正等所修也晁公武讀書志曰凡十七事此本梁史三事後唐史七事晉史一事漢史二事周史四事與晁氏所記合蓋猶舊本王士禎香祖筆記曰王元之五代史闕文僅一卷而辨正精嚴足正史官之謬如辨司空圖淸眞大節一段尤萬古公論所繫非眇小也如敘莊宗三矢告廟一段文字淋漓慷慨足爲武皇父子寫生歐陽五代史伶官傳全用之遂成絕調惟以張全義爲亂世賊臣深合春秋之義而歐陽不取於全義傳畧無貶詞蓋即舊史以成文耳終當以元之爲定論也云云其推挹頗深今考五代史於朱全昱張承業王淑妃許王從益周世宗符皇后諸條亦多採此書而新唐書司空圖傳即全據禹偁之說則雖篇帙寥寥當時固以信史視之矣
</p>
<div class="section" id="title-11"><h2>
	五代史補五卷<span class="jiazhu">浙江朱彝尊家曝書亭藏本</span>
</h2></div>
<p class="em2">
	宋陶岳撰岳字介立潯陽人宋初薛居正等五代史成岳嫌其尚多闕畧因取諸國竊據累朝創業事迹編次成書以補所未及自序云時皇宋祀汾陰之後歲在壬子蓋眞宗之祥符五年也晁公武讀書志載此書作五代補錄然考岳自序實稱五代史補則公武所記爲誤公武又云共一百七事今是書所載梁二十一事後唐二十事晉二十事漢二十事周二十三事共一百四事較公武所記少三事考王淸明揮麈錄載毌邱儉貧賤時借文選於交遊間有難色發憤異日若貴當板鏤之遺學者後仕蜀爲宰相遂踐其言刊之印行書籍剏見於此事載陶岳五代史補云云今本無此條殆傳寫有遺漏矣此書雖頗近小說然敘事首尾詳具率得其實故歐陽修新五代史司馬光通鑑多採用之其間如莊宗獵中牟爲縣令所諫一條云忘其姓名据通鑑則縣令乃何澤又楊行密詐盲一條云首尾僅三年考行密詐盲至殺朱三郞實不及三年之久又王氏據福建一條云王審知卒弟延鈞嗣据薛史通鑑延鈞乃審知之子又梁震裨贊一條云莊宗令高季興歸行已浹旬莊宗易慮據以詔命襄州節度劉訓伺便囚之季興行至襄州心動遂棄輜車南走至鳳林關已昏黑於是斬關而去是夜三更向之急遞果至通鑑考異辨莊宗當時並無詔命遣急遞之事岳所據乃傳聞之誤凡此之類雖亦不免疎失然當薛史旣出之後能綱羅散失裨益缺遺於史學要不爲無助也
</p>
<div class="section" id="title-12"><h2>
	北狩見聞錄一卷<span class="jiazhu">兩江總督採進本</span>
</h2></div>
<p class="em2">
	宋曹勛撰勛字功顯陽翟人宣和五年進士南渡後官至昭信軍節度使事迹具宋史本傳是編首題保信軍承宜使知閣門事兼客省四方館事臣曹勛編次蓋建炎二年七月初至南京時所上其始於靖康二年二月初七日則以徽宗之入金營惟勛及姜堯臣徐中立丁孚四人得在左右也所記北行之事皆與諸書相出入惟述密賫衣領御書及雙飛蛺蝶金環事則勛身自奉使較他書得自傳聞者節次最詳末附徽宗軼事四條亦當時所並上者紀事大都近實足以証北狩日記諸書之妄且與高宗繼統之事尤爲有關雖寥寥數頁實可資史家之考証也
</p>
<div class="section" id="title-13"><h2>
	松漠紀聞一卷續一卷<span class="jiazhu">兩淮鹽政採進本</span>
</h2></div>
<p class="em2">
	宋洪皓撰皓字光弼鄱陽人政和五年進士建炎三年以徽猷閣待制假禮部尚書爲大金通問使旣至金金人迫使仕劉豫皓不從流遞冷山復徙燕京凡留金十五年方得歸以忤秦檜貶官安置英州而卒久之始復徽猷閣學士諡忠宣事蹟具宋史本傳此書乃其所紀金國雜事始於留金時隨筆纂錄及歸懼爲金人搜獲悉付諸火旣被譴謫乃復追述一二名曰松漠紀聞尋有私史之禁亦秘不傳紹興末其長子适始校刊爲正續二卷乾道中仲子遵又增補所遺十一事明代吳琯嘗刻入古今逸史中與此本字句間有異同而大畧相合皓所居冷山去金上京會寧府纔百里又嘗爲陳王延教其子故於金事言之頗詳雖其被囚日久僅据傳述者筆之於書不若目擊之親切中間所言金太祖太宗諸子封號及遼林牙達什北走之事皆與史不合又不曉音譯往往訛異失眞然如敘太祖起兵本末則遼史天祚紀頗用其說其熙州龍見一條金史五行志亦全採之蓋以其身在金庭故所紀雖眞贋相參究非鑿空妄說者比也
</p>
<div class="section" id="title-14"><h2>
	燕翼詒謀錄五卷<span class="jiazhu">浙江鮑士恭家藏本</span>
</h2></div>
<p class="em2">
	宋王栐撰栐字叔永自署稱晉陽人寓居山陰號求志老叟其名氏不槪見於他書今考書中有紀紹興庚戌仲父軒山公以知樞密院兼參知政事一條庚戌爲紹興元年核之宋史是年五月甲午王藺知樞密院是栐當爲藺之猶子藺宋史無傳據徐自明宰輔編年錄載藺無爲軍人是書第三卷中所述無爲軍建置特詳可以爲證其稱晉陽者蓋舉祖貫而言書中又有余曩仕山陽語知其嘗官淮北而所居何職則已不可考矣其書大旨以宋至南渡而後典章放失祖宗之良法美政俱廢格不行而變爲一切茍且之治故採成憲之可爲世守者上起建隆下迄嘉祐凡一百六十二條并詳及其興革得失之由以著爲鑑戒蓋亦魚藻之義自序謂悉考之國史實錄寶訓聖政等書凡稗官小說悉棄不取今觀其臚陳故實如絲聯繩貫本末燦然誠雜史中之最有典據者也
</p>
<div class="section" id="title-15"><h2>
	太平治迹統類前集三十卷<span class="jiazhu">江蘇巡撫採進本</span>
</h2></div>
<p class="em2">
	宋彭百川撰百川字叔融眉山人是書凡八十八門皆宋代典故文獻通考載前集四十卷又後集三十三卷載中興以後事此本乃朱彝尊從焦竑家藏本抄傳但有前集不分卷數又中間訛不勝乙彝尊跋謂焦氏本卷帙次第爲裝訂者所亂傭書人不知勘正别用格紙以致接處文理不屬也初紹興中江少虞作皇朝事實類苑李攸又作皇朝事實與百川此書皆分門隸事少虞書採摭雖富而俳諧瑣事一一兼載體例頗近小說攸書於典制特詳記事頗畧惟此書於朝廷大政及諸臣事迹條分縷析多可與史傳相參考雖傳寫久訛而規模終具闕其斷爛之處而取其可以考見端委者固與李心傳建炎以來朝野雜記均一代記載之林矣
</p>
<div class="section" id="title-16"><h2>
	咸淳遺事二卷<span class="jiazhu">永樂大典本</span>
</h2></div>
<p class="em2">
	不著撰人名氏宋史藝文志不著錄惟明文淵閣書目載有此書一冊核其詞意疑宋之故臣遺老爲之也其書於尊崇錫命諸政典紀載頗詳並備錄學士院所行制命之詞而朝廷大政乃多闕畧不載或兵火之餘收僅存之案牘排比成編歟然其遺聞瑣記多史氏之所未備雖識小之流亦足以資考訂而明鑑戒也考度宗咸淳紀號盡於十年而永樂大典載是書自即位改元迄於八年而止尚缺其後二年不知何時散佚其文字亦多脫誤不盡可讀以宋代遺編頗存舊事外間絕無傳本不可竟使之湮没謹釐訂其文編爲二卷備史籍之一種焉
</p>
<div class="section" id="title-17"><h2>
	大金弔伐錄四卷<span class="jiazhu">永樂大典本</span>
</h2></div>
<p class="em2">
	不著撰人名氏其書紀金太祖太宗用兵克宋之事故以弔伐命名蓋薈萃故府之案籍編次成帙者也金宋自海上之盟已通聘問因天輔六年以前舊牘不存故僅於卷首一條略存起事梗槪自天輔七年交割燕雲及天會三年四月再舉伐宋五年廢宋立楚所有國書誓詔冊表文狀指揮牒檄之類皆排比年月具錄原文迄康王南渡而止首尾最爲該貫後復附以降封昏德公重昏侯海濵詔書及所上各表而終於劉豫建國之始末所錄與徐夢莘三朝北盟會編詳略互見不識夢莘何以得之考張端義貴耳集曰道君北狩凡有小小凶吉喪祭節序金主必有賜賚一賜必要一謝表集成一帙刋在搉場中博易四五十年士大夫皆有之余曾見一本云云此書殆亦是類歟然夢莘意存忌諱未免多所刋削獨此書全據舊聞不加增損可以互校缺訛補正史之所不逮亦考古者所當參證也永樂大典所載未分篇目不知原本凡幾卷今詳加釐訂析爲四卷著於錄
</p>
<div class="section" id="title-18"><h2>
	汝南遺事四卷<span class="jiazhu">永樂大典本</span>
</h2></div>
<p class="em2">
	元王鶚撰鶚字伯翼東明人金正大元年登進士第一哀宗時爲左右司員外郞金亡降元官至翰林學士承旨事迹具元史本傳是編即隨哀宗在蔡州圍城所作故以汝南命名所記始天興二年六月迄三年正月隨日編載有綱有目共一百有七條皆所身親目擊之事故紀載最爲詳確其稱哀宗爲義宗則用息州行省所上諡也金史哀宗本紀及烏庫哩鎬<span class="jiazhu">金史作烏古論鎬今改正</span>完顔仲德張天綱等傳皆全採用之足徵其言皆實錄矣鶚身事兩朝不能抗西山之節然本傳載其祭哀宗一事猶有惓惓故主之心其作是書於喪亂流離亦但有痛悼而無怨謗較作南燼錄者猶未減焉自序云四卷元史本傳作二卷蓋傳刻之譌今仍從自序所言編爲四卷
</p>
<div class="section" id="title-19"><h2>
	錢唐遺事十卷<span class="jiazhu">浙江汪啟淑家藏本</span>
</h2></div>
<p class="em2">
	元劉一淸撰一淸臨安人始末無可考其書雖以錢塘爲名而實紀南宋一代之事高孝光寧四朝所載頗略理度以後敘錄最詳大扺雜採宋人說部而成故頗與鶴林玉露齊東野語古杭雜記諸書互相出入雖時有詳略同異亦往往錄其原文如一卷十里荷花一條二卷辛㓜安詞一條韓平原一條大字成犬一條皆採自鶴林玉露旣不著其書名其中所載余謂愚聞及余亦作一篇云云皆因羅大經之自稱不加刊削遂使相隔七八十年語如目睹殊類於不去葛龔又書中稱北兵稱北朝憲宗皇帝稱帝㬎曰嗣君稱謝后曰太皇太后似屬宋人之詞而復稱元曰大元稱元兵曰大兵曰大元國兵稱元世宗曰皇帝乃全作元人之語蓋雜採舊文合爲一帙故內外之詞不能畫一亦皆失於改正然於宋末軍國大政以及賢姦進退條分縷析多有正史所不及者蓋革代之際目擊僨敗較傳聞者爲悉故書中大旨刺賈似道居多第九卷全錄嚴光大所紀德祐丙子祈請使行程第十卷全載南宋科目條格故事而是書終焉殆以宋之養士如此周詳而諸臣自祈請以外一籌莫効寓刺士大夫歟孔齊至正直記所列元朝典文可爲史館之用者一淸是書居其一世無刋本傳寫頗稀陶宗儀說郛僅載數條此乃舊抄足本前後無序跋惟卷端題識數行惜高宗不都建康而都於杭士大夫湖山歌舞視天下事於度外卒至納土賣國不署名氏詳其詞意殆亦宋之遺民也
</p>
<div class="section" id="title-20"><h2>
	平宋錄三卷<span class="jiazhu">浙江鮑士恭家藏本</span>
</h2></div>
<p class="em2">
	舊題杭州路司獄燕山平慶安撰一名大元混一平宋實錄又名丙子平宋錄前有大德甲辰鄧錡方回周明三序紀至元十三年巴顔下臨安及宋幼主北遷之事與史文無大異同惟元世祖封瀛國公詔巴顔賀表諸篇及追贈河南路統軍鄭江事爲史所未備頗足以資參考此書黃虞稷千頃堂書目以爲劉敏中作今按周明序稱平慶安請於行省奏加巴顔封諡建祠於武學故基武成王廟之東且鋟梓王行實行於世後又有大德八年甲戌月<span class="jiazhu">案大德元年爲甲辰九月當建甲戊此蓋當時習俗之文不合古例謹附識於此</span>燕山平慶安開板印造平宋錄一行俱不言新著此書是此書實劉敏中所撰慶安特梓刻以傳後人以其書首不題敏中姓名未加深考遂舉而歸之慶安耳今改題敏中名從其實焉敏中字端甫章邱人由中書掾歷官至翰林學士承旨卒追封齊國公事迹具元史本傳
</p>
<div class="section" id="title-21"><h2>
	弇山堂别集一百卷<span class="jiazhu">兩江總督採進本</span>
</h2></div>
<p class="em2">
	明王世貞撰世貞字元美太倉人嘉靖丁未進士官至南京刑部尚書事迹具明史文苑傳是書載明代典故凡盛事述五卷異典述十卷奇事述四卷史乘考誤十一卷表三十四卷分六十七目考三十六卷分十六目世貞自序云是書出異日有裨於國史者十不能二耆儒掌故取以考証十不能三賔幙酒筵以資談謔參之十或可得四其用如是而已然其間如史乘考誤及諸侯王百官表親征命將諡法兵制市馬中官諸考皆能辨析精覈有裨考証蓋明自永樂間改修太祖實錄誣妄尤甚其後累朝所修實錄類皆缺漏蕪疎而民間野史競出又多憑私心好惡誕妄失倫史愈繁而是非同異之跡愈顚倒而失其實世貞承世家文獻熟悉朝章復能博覽羣書多識於前言往行故其所述頗爲詳洽雖徵事旣多不無小誤又所爲各表多不依旁行斜上之體所失正與雷禮相同其盛事奇事諸述頗涉詼諧亦非史體然其大端可信此固不足以爲病矣
</p>
<div class="section" id="title-22"><h2>
	革除逸史二卷<span class="jiazhu">浙江范懋柱家天一閣藏本</span>
</h2></div>
<p class="em2">
	明朱睦㮮撰睦㮮有易學識遺已著錄是書以建文帝一朝事蹟編年敘之明史藝文志載睦㮮遜國記二卷不載此名然不容同記一事乃分著兩書卷數又復相合殆即此書之别名也革除一事其初格於文禁記載罕傳在當日已無根據迨公論大明人人以表章忠義爲事撰述曰夥而從亡致身諸錄遂相續而出眞僞相半疑信互爭遂成一聚訟之案糾結靡休符驗黃佐稍有辨正尚未能確斷睦㮮自序獨辨建文帝髠緇遯去及正統間迎入大内之說乃好事者爲之故載建文四年六月事祇以宫中火起帝遜位爲傳疑之詞亦可謂善持兩家之平矣
</p>
<div class="section" id="title-23"><h2>
	欽定蒙古源流八卷
</h2></div>
<p class="em2">
	乾隆四十二年奉勅譯進其書本蒙古人所撰末有自敘稱庫國克徹辰鴻台吉之裔小徹辰薩囊台吉願知一切因取各汗等源流約畧敘述並以講解精妙意旨紅冊沙爾巴胡土克圖編纂之蓬花漢史雜噶拉斡爾第汗所編之經卷源委古昔蒙古汗源流大黃冊等七史合訂自乙丑九宫值年入宫翼火蛇當值之二月十九日角木蛟鬼金羊當值之辰起至六月初一日角木蛟鬼金羊當值之辰告成書中所紀乃額納特珂克土伯特蒙古汗傳世次序及供養諸大喇嘛闡揚佛教之事而其國中興衰治亂之跡亦多按年臚載首尾賅備頗與永樂大典所載元朝秘史體例相近前者我皇上幾餘覽古以元代奇渥温得姓所自必史乘傳譌詢之定邊左副將軍喀爾喀親王成衮札布因以此書進御考證本末始知奇渥温爲却特之誤數百年之承訛襲謬得藉以釐訂闡明旣已揭其旨於御批通鑑輯覽復以是編宣付館臣譯以漢文潤色排比纂成八卷其第一卷內言風壇水壇土壇初定各種生靈降世因由及六噶拉卜乘除算量運數而歸於釋迦牟尼佛教之所自興是爲全書緣起次紀額納特珂克國汗世系首載星哈哈努汗之曾孫薩爾斡阿爾塔實迪汗之子丹巴多克噶爾成佛事而自烏迪雅納汗以下崇信佛教諸大汗及七賛達七巴拉四錫納等汗則俱詳著其名號與藏經內之釋迦譜約畧相仿次紀土伯特汗世系始於尼雅特賛愽汗在善布山爲衆所立終於札實德汗大致亦頗與西番嘉喇卜經合其中載持勒德蘇隆賛娶唐太宗女文成公主持勒丹租克丹汗娶唐中宗弟景德王女金城公主核之唐書太宗貞觀十五年以宗女文成公主妻吐蕃賛普葉宗弄賛中宗景龍初以雍王守禮女爲金城公主妻吐蕃賛普葉隸蹜賛其事蹟多屬相符是土伯特即吐蕃國號而唐書所稱葉宗弄賛乃持勒德蘇隆賛之訛其汗世以賛愽爲名與唐書所稱賛普亦音相近也其第三卷以後則皆紀蒙古世系謂土伯特色爾持賛博汗之季子布爾特齊諾避難至必塔地方其衆尊爲君長數傳至勃端察爾母曰阿隆郭斡哈屯感異夢而生又九傳至元太祖與元本紀多相合而間有異同其稱元太祖爲索多傳克達靑吉斯汗元世祖爲呼必賚徹辰汗元順帝爲托觀特穆爾烏哈噶圖汗自順帝北奔後世傳汗號至林丹庫克圖汗而爲我朝所克中間傳世次序名號生卒年歲釐然具載詮敘極爲詳悉明代帝系亦附著其畧其最踳駁者如以庫色勒汗爲元明宗弟在位二十日史無其事又以明太祖爲朱葛仕元至左省長官讒殺托克托噶太師遂舉兵迫逐順帝亦爲鑿空失實其他紀年前後亦往往與史乖迕蓋內地之事作書者僅據傳聞錄之故不能盡歸確核至於塞外立國傳授源流以逮人地諸名語言音韻皆其所親知灼見自不同歷代史官摭拾影響附會之詞妄加纂載以致魯魚謬戾不可復憑得此以定正舛訛實爲有裨史學仰惟我國家萬方同軌中外嚮風蒙古諸部久爲臣僕乃得以其流傳秘冊充外史之儲藏用以參考舊文盡却耳食沿譌之陋一統同文之盛治洵亘古爲獨隆矣
</p>
<p class="margin2">
	謹案此書爲外藩所錄於例應入載記類中然所述多元朝帝王之事與高麗安南諸史究有不同是以仍編於雜史
</p>
<p class="em2">
	右雜史類二十二部二百七十三卷皆文淵閣著錄
</p> 



</div></body></html>