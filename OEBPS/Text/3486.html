<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷七十一·史部二十七（地理類四）</title></head><body><div id="text">

<p>
<strong>欽定四庫全書總目卷七十一</strong>
</p>
<div class="section" id="title-0"><h1>
	史部二十七
</h1><hr/></div>
<div class="section" id="title-1"><h2>
	地理類四
</h2></div>
<div class="section" id="title-2"><h2>
	遊城南記一卷<span class="jiazhu">編修注如藻家藏本</span>
</h2></div>
<p class="em2">
	宋張禮撰禮字茂中浙江人元祐元年與其友楚人陳微明遊長安城南訪唐代都邑舊址因作此記而自爲之注凡門坊寺觀園囿村墟及前賢遺迹見於載籍者叙錄甚備如嘉話錄載慈恩寺題名始於張莒禮則引唐登科記謂進士中有大中十三年及第之張台而無張莒又長安志載章敬寺本魚朝恩莊後爲章敬皇后立寺故以爲名禮則以宋代寺基與志所載地理不同而疑其巳非古址皆能據所目見而考辨之其徵据頗爲典核所列金石碑刻名目亦可與集古錄諸書互相叅証毎條下間有續注不知何人所増中有金代年號其薦福寺一條又有辛卯遷徙之語案辛卯爲金哀宗正大八年史載是年四月元兵克鳯翔兩行省棄京兆遷居民於河南所云遷徙當即此事蓋金末元初人也
</p>
<div class="section" id="title-3"><h2>
	河朔訪古記二卷<span class="jiazhu">永樂大典本</span>
</h2></div>
<p class="em2">
	不著撰人名氏明焦竑國史經籍志著錄亦不云誰作考元劉仁本羽庭集有是書序曰今翰林國史院編修官郭囉洛氏納新<span class="jiazhu">案郭囉洛原作葛邏祿納新原作逎賢今改正</span>易之自其先世徙居鄞至正五年挈行李出浙渡淮溯大河而濟歷齊魯陳蔡晉魏燕趙之墟弔古山川城郭邱陵宫室王霸人物衣冠文獻陳迹故事曁近代金宋戰爭疆埸更變者或得於圖經地志或聞諸故老舊家流風遺俗一皆考訂夜還旅邸筆之於書又以其感觸興懷慷慨激烈成詩歌者繼之總而名曰河朔訪古記凡一十六卷云云則此書實納新作焦氏考之未審序稱十六卷焦氏作十二卷亦誤也納新族出西北郭囉洛因以爲氏郭囉洛者以欽定西域圖志考之即今塔爾巴哈台也元時色目諸人散處天下故納新寓居南陽後移於鄞縣初辟爲浙東東湖書院山長以薦授翰林編修官出叅桑戩實哩<span class="jiazhu">原作桑前失里今改正</span>軍事卒於軍所著金臺集尚有刋本惟此書久軼今散見永樂大典中者惟一百三十四條所紀皆在眞定河南境内而其餘不存又仁本所稱繼以詩歌者亦不復可見然據今所存諸條其山川古蹟多向來地志所未詳而金石遺文言之尤悉皆可以爲考証之助謹彚而編之核其道里疆界各以類從眞定路爲一卷河南路爲一卷仍錄劉仁本原序冠之雖殘缺之餘十存一二而崖畧宛在條理可尋講輿地之學者猶可多所取資焉
</p>
<div class="section" id="title-4"><h2>
	徐霞客遊記十二卷<span class="jiazhu">兩江總督採進本</span>
</h2></div>
<p class="em2">
	明徐弘祖撰弘祖江陰人霞客其號也少負奇氣年三十出遊擕一襆被遍歷東南佳山水自吳越之閩之楚北歷齊魯燕冀嵩雒登華山而歸旋復由閩之粤又由終南背走峩嵋訪恒山又南過大渡河至黎雅尋金沙江從瀾滄北尋盤江復出嘉峪關數千里窮星宿海而還所至輙爲文以志遊蹟没後手稿散逸其友季夢良求得之而中多闕失宜興史氏亦有抄本而譌異尤甚此則楊名時所重加編訂者也第一卷自天台雁蕩以及五臺恒華各爲一篇第二卷以下皆西南遊記凡二十五篇首浙江江西一篇次湖廣一篇次廣西六篇次貴州一篇次雲南十有六篇所缺者一篇而已自古名山大澤秩祀所先但以表望封圻未聞品題名勝逮典午而後遊迹始盛六朝文士無不托興登臨史冊所載若謝靈運居名山志遊名山志之類撰述曰繁然未有累牘連篇都爲一集者弘祖耽奇嗜僻刻意遠遊旣銳於捜尋尤工於摹寫遊記之夥遂莫過於斯編雖足跡所經排曰紀載未嘗有意於爲文然以耳目所親見聞較確且黔滇荒遠輿志多疎此書於山川脉絡剖析詳明尤爲有資考證是亦山經之别乘輿記之外篇矣存茲一體於地理之學未嘗無補也
</p>
<p class="em2">
	右地理類游記之屬三部十五卷皆文淵閣著錄
</p>
<div class="section" id="title-5"><h2>
	佛國記一卷<span class="jiazhu">内府藏本</span>
</h2></div>
<p class="em2">
	宋釋法顯撰杜佑通典引此書又作法明蓋中宗諱顯唐人以明字代之故原註有國諱改焉四字也法顯晉義熙中自長安遊天竺經三十餘國還到京與天竺禪師叅互辨定以成是書胡震亨刻入秘冊函中從舊題曰佛國記而震亨附跋則以爲當名法顯傳今考酈道元水經注引此書所云於此順嶺西南行十五日以下八十九字又引恒水上流有一國以下二百七十六字皆稱曰法顯傳則震亨之說似爲有據然隋志雜傳類中載法顯傳二卷法顯行傳一卷不著撰人地理類載佛國記一卷註曰沙門釋法顯撰一書兩收三名互見則亦不必定改法顯傳也其書以天竺爲中國以中國爲邊地蓋釋氏自尊其教其誕謬不足與爭然六朝舊笈流傳頗久其叙述古雅亦非後來行記所及存廣異聞亦無不可也書中稱弘始三年歲在己亥案晉書姚萇弘始二年爲晉隆安四年當稱庚子所紀較前差一年然晉書本紀載趙石虎建武六年當咸康五年歲在已亥而金石錄載趙横山李君神碑及西門豹祠殿基記乃均作建武六年庚子復後差一年蓋其時諸國紛爭或踰年改元或不踰年改元漫無定制又南北隔絶傳聞異詞未可斷史之必是此之必非今仍其舊文以從闕疑之義焉
</p>
<div class="section" id="title-6"><h2>
	大唐西域記十二卷<span class="jiazhu">浙江鮑士恭家藏本</span>
</h2></div>
<p class="em2">
	唐釋玄奘譯辨機撰玄奘事蹟具舊唐書列傳晁公武讀書志載是書作玄奘撰不及辨機鄭樵通志藝文畧則作大唐西域記十二卷玄奘撰西域記十二卷辨機撰又分爲兩書惟陳振孫書錄解題作大唐三藏法師玄奘譯大總持寺僧辨機撰與今本合考是書後有辨機序畧云玄奘法師以貞觀三年褰裳遵路杖錫遐征薄言旋軔謁帝洛陽肅承明詔載令宣譯辨機爲大總持寺弟子撰斯方志則陳氏所言爲得其實矣昔宋法顯作佛國記其文頗畧唐書西域列傳較爲詳核此書所序諸國又多唐書所不載則史所錄者朝貢之邦此所記者經行之地也讀書志載有玄奘自序此本佚之惟前有尚書左僕射燕國公張說序後有辨機自序句下間有註文或曰唐言某某或曰某印度境疑爲原註又有校正譯語云舊作某某訛者及毎卷之末附有音釋疑爲後人所加第十一卷僧伽羅國條中有明永樂三年太監鄭和見國王阿烈苦柰兒事是今之錫蘭山即古之僧伽羅國也至祈福民庶作無量功德共三百七十字亦註者附記之語吳氏刋本誤連入正文也所列凡一百三十八國中摩掲陀一國釐爲八九兩卷記載獨詳所述多佛典因果之事而舉其地以實之晁公武讀書志稱玄奘至天竺求佛書因記其所歷諸國凡風俗之宜衣服之制幅𢄙之廣隘物産之豐嗇悉舉其梗槪蓋未詳檢是書特姑據名爲說也我皇上開闢天西咸歸版籍欽定西域圖志徵實傳信凡前代傳聞之說一一釐正此書侈陳靈異尤不足稽然山川道里亦有互相證明者姑錄存之備叅考焉
</p>
<div class="section" id="title-7"><h2>
	宣和奉使高麗圖經四十卷<span class="jiazhu">兩淮馬裕家藏本</span>
</h2></div>
<p class="em2">
	宋徐兢撰兢字明叔號自信居士是書末附其行狀稱甌寜人文獻通考則作和州歷陽人思陵翰墨志又作信州徐兢似當以行狀爲確通考又稱兢爲鉉之裔自題保大騎省世家考王銍黙記稱徐鉉無子惟鍇有後居攝山前開茶肆號徐十郞鉉鍇誥勅尚存則通考亦悞傳也據兢行狀宣和六年高麗入貢遣給事中路允廸報聘兢以奉議郞爲國信使提轄人船禮物官因撰高麗圖經四十卷還朝後詔給札上之召對便殿賜同進士出身擢知大宗正事兼掌書學後遷尚書刑部員外郞其書分二十八門凡其國之山川風俗典章制度以及接待之儀文徃來之道路無不詳載而其自序尤拳拳於所繪之圖此本但有書而無圖巳非完本然前有其姪蕆題詞一首稱書上御府其副藏家靖康丁未兵亂失之後從醫者得其本惟海道二卷無恙又述兢之言謂世傳其書徃徃圖亡而經存欲追畫之不果就乃以所存者刻之澂江郡齋周煇淸波雜志亦稱兢仿元豐中王雲所撰雞林志爲高麗圖經物圖其形事爲其說蓋徐素善丹靑也宣和末老人在歷陽<span class="jiazhu">案此老人字疑爲先人之訛蓋指其父邦彦也</span>雖得見其書但能抄其文畧其繪事乾道中刋於江陰郡齋者即家間所傳之本圖亡而經存蓋兵火後徐氏亦失元本云云是宋時巳無圖矣又張世南游宦記聞曰高麗是年有請於上願得能書者至國中於是以徐兢爲國信使禮物官則兢之行特以工書遣而留心記載乃如是今其篆書無一字傳世惟此編僅存考魏了翁鶴山集稱兢篆於說文解字以外自爲一家雖其名兢字見於印文者亦與篆法不同云云則其篆乃滅裂古法者宜不爲後人所藏弆然此編已足以傳兢雖不傳其篆可也
</p>
<div class="section" id="title-8"><h2>
	諸蕃志二卷<span class="jiazhu">永樂大典本</span>
</h2></div>
<p class="em2">
	宋趙汝适撰汝适始末無考惟據宋史宗室世系表知其爲岐王仲忽之玄孫安康郡王士說之曾孫銀靑光祿大夫不柔之孫善待之子出於簡王元份房上距太宗八世耳此書乃其提舉福建路市舶時所作於時宋巳南渡諸蕃惟市舶僅通故所言皆海國之事宋史外國列傳實引用之核其叙次事類歲月皆合但宋史詳事蹟而畧於風土物産此則詳風土物産而畧於事蹟蓋一則史傳一則雜志體各有宜不以偏舉爲病也所列諸國賔瞳龍史作賔同隴登流眉史作丹流眉阿婆羅拔史作阿蒲羅拔麻逸史作摩逸蓋譯語對音本無定字龍隴三聲之通登丹蒲婆麻摩䨇聲之轉呼有輕重故文有異同無由核其是非今亦各仍其舊惟南宋僻處臨安海道所通東南爲近志中乃兼載大秦天竺諸國似乎隔越西域未必親覩其人然考冊府元龜載唐時祅教稱大秦寺桯史所記廣州海獠即其種類又法顯佛國記載陸行至天竺附啇舶還晉知二國皆轉海可通故汝适得於福州見其市易然則是書所記皆得諸見聞親爲詢訪宜其叙述詳核爲史家之所依据矣
</p>
<div class="section" id="title-9"><h2>
	溪蠻叢笑一卷<span class="jiazhu">編修程晉芳家藏本</span>
</h2></div>
<p class="em2">
	宋朱輔撰輔字季公桐鄕人不詳其仕履惟虎邱志載所作咏虎邱詩一首知爲南宋末人耳溪蠻者即後漢書所謂五溪蠻章懷太子註稱武陵有雄溪樠溪酉溪潕溪辰溪悉是蠻夷所居故謂五溪蠻今在辰州界者是也輔蓋嘗服官其地故據所見聞作爲是書所記諸蠻風土物産頗備如闌干布之傳於漢代三脊茅之出於包茅山數典亦爲詳贍至其俗尚之異種類之别曲折纎悉臚列明晰事雖鄙而詞頗雅可謂工於叙述用資考證多益見聞固不容以瑣屑廢焉
</p>
<div class="section" id="title-10"><h2>
	眞臘風土記一卷<span class="jiazhu">浙江范懋柱家天一閣藏本</span>
</h2></div>
<p class="em2">
	元周達觀撰達觀温州人眞臘本南海中小國爲扶南之屬其後漸以强盛自隋書始見於外國傳唐宋二史並皆紀錄而朝貢不常至故所載風土方物徃徃疎略不備元成宗元貞元年乙未遣使招諭其國達觀隨行至大德元年丁酉乃歸首尾三年諳悉其俗因記所聞見爲此書凡四十則文義頗爲賅贍惟第三十六則内記瀆倫神譴一事不以爲天道之常而歸功於佛則所見殊陋然元史不立眞臘傳得此而本末詳具猶可以補其佚闕是固宜存備叅訂作職方之外紀者矣達觀作是書成以示吾邱衍衍爲題詩推挹甚至見衍所作竹素山房詩集中蓋衍亦服其叙述之工云
</p>
<div class="section" id="title-11"><h2>
	島夷志略一卷<span class="jiazhu">浙江范懋柱家天一閣藏本</span>
</h2></div>
<p class="em2">
	元汪大淵撰大淵字煥章南昌人至正中嘗附賈舶浮海越數十國紀所聞見成此書今以明馬觀瀛涯勝覽互勘如觀所稱占城之人頂三山金花冠衣皆縈綵帨産伽南香觀音竹降眞香之屬瓜哇之厮村沽灘新村蘇馬魯隘港口諸處風俗各異又其國人有三等其土産有白芝蔴綠豆蘇木金剛子白檀肉荳蔲龜筒玳瑁紅綠鸚鵡之屬舊港有火鷄神鹿之屬皆爲此書所未載又所載眞臘風土記亦僅十之四五蓋殊方絶域偶一維舟斷不能周覽無遺所見各殊則所記各别不足異也至云瓜哇即古闍婆考明史明太祖時瓜哇闍婆二國並來貢其二國國王之名亦不同大淵併而爲一則傳聞之悞矣然諸史外國列傳秉筆之人皆未嘗身歷其地即趙汝适諸蕃志之類亦多得於市舶之口傳大淵此書則皆親歷而手記之究非空談無徵者比故所記羅衛羅斛針路諸國大半爲史所不載又於諸國山川險要方域疆里一一記述即載於史者亦不及所言之詳錄之亦足資考證也考黄虞稷千頃堂書目及焦竑國史經籍志皆不載是書唯錢曾讀書敏求記載之稱爲元人舊鈔本則此書久無刋板傳播殊稀又稱至正年間河東張翥三山吳鑒爲之序今考此本二人之序俱存然吳鑒序乃有二篇前一篇題至正巳丑乃此書原序後一篇題至正十一年在前序後二年乃所作淸源續志之序悞入此書蓋吳鑒修志之時以泉州爲海道所通賈船所聚因附刋此書於志末摘錄者併志序鈔之也又有嘉靖戊申袁袠跋頗議其漏載日本蓋未悉大淵此書惟紀所見非海國全志云
</p>
<div class="section" id="title-12"><h2>
	朝鮮賦一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明董越撰越字尚矩寜都人成化己丑進士官至南京工部尚書諡文僖孝宗即位越以右春坊右庶子兼翰林院侍講同刑部給事中王敞使朝鮮因述所見聞以作此賦又用謝靈運山居賦例自爲之註所言與明史朝鮮傳皆合知其信而有徵非鑿空也考越自正月出使五月還朝留其地者僅一月有餘而凡其土地之沿革風俗之變易以及山川亭館人物畜産無不詳錄自序所謂得於傳聞周覽與彼國所具風俗帖者恐不能如是之周匝其亦奉使之始預訪圖經還朝以後更徵典籍叅以耳目所及以成是製乎越有文僖集四十二卷今未見其本又别有使東日錄一卷亦其徃返所作詩文不及此賦之典核别本孤行此一卷固已足矣
</p>
<div class="section" id="title-13"><h2>
	海語三卷<span class="jiazhu">浙江鄭大節家藏本</span>
</h2></div>
<p class="em2">
	明黄衷撰衷字子和南海人弘治丙辰進士官至兵部右侍郞是書乃其晩年致政家居就海洋番舶詢悉其山川風土裒錄成編自序稱鐵橋病叟者其别號也廣東通志載是書作一卷此本實三卷分爲四類曰風俗凡二目曰物産凡二十九目曰畏途凡五目曰物怪凡八目所述海中荒忽奇譎之狀極爲詳備然皆出舟師舵卒所親見非山海經神異經等純搆虚詞誕幻不經者比毎條下間附論斷詞致高簡時寓觀戒亦頗有可觀書中别有附註乃其族子學準増加原本所載今併存焉案明史滿刺加傳稱正嘉間爲佛郞機所滅而此書則稱佛郞機破其國王退依陂隄里佛郞機整衆而去王乃復所云云與史稍有不同此書成於嘉靖初海賈所傳見聞較近似當不失其實是尤可訂史傳之異不僅博物之資矣
</p>
<div class="section" id="title-14"><h2>
	東西洋考十二卷<span class="jiazhu">江蘇巡撫採進本</span>
</h2></div>
<p class="em2">
	明張燮撰燮字紹和龍溪人萬曆甲午舉人考明史黄道周傳載其三罪四耻七不如䟽在崇禎十八年距燮鄕薦之時巳四十四年尚稱志尚高雅博學多通不如龍溪舉人張燮則燮以舉人終於家也是書成於萬曆丁巳仿宋趙汝适諸蕃志例惟載海國之通互市者首西洋考凡十五國又附錄者四次東洋考凡七國又附錄者十二次外紀考爲日本及紅毛番不通貢市故别著之次稅餉考分水編陸編職官公署四子目次舟師考分内港水程二洋針路祭祀占騐水醒水忌定日惡風潮汷七子目次稅璫考紀神宗時内官高宷通番蠧國刼官擾民始末最詳次藝文次逸事考其例於交趾占城暹羅彭亨呂宋蘇祿名與古同者仍用古名他若瓜哇之爲下港東埔塞之爲眞臘大泥之爲勃泥舊港之爲三佛齊麻六甲之爲滿刺加啞齊之爲蘇門荅剌思吉港之爲蘇吉丹遲悶之爲吉里地間文萊之爲婆羅猫里務之爲合猫里則並從新名使通俗易檢每國先列沿革事蹟多與諸史相出入如占城即古林邑而五代史以爲自古未通之類亦頗有改正大致與明一綂志畧同而稍益以諸書如閩部䟽之誤記燕窩莱及小葛羅誤稱吉蘭丹之類咸附辨之次列海船交易之例則皆采自海師賈客之口爲傳記之所未詳其稅璫一篇言利弊最悉水程針路諸篇尤切於實用惟明代控制外番至爲無術無事則百計以漁利有變則委曲以苟安事事可爲烱戒而篇末諸論乃稱功頌德曲筆實多蓋當時臣子之詞置而不論可矣
</p>
<div class="section" id="title-15"><h2>
	職方外紀五卷<span class="jiazhu">兩江總督採進本</span>
</h2></div>
<p class="em2">
	明西洋人艾儒畧撰其書成於天啟癸亥自序謂利氏賫進萬國圖誌龎氏奉命翻譯儒畧更增補以成之蓋因利瑪竇龎我廸舊本潤色之不盡儒畧自作也所紀皆絶域風土爲自古輿圖所不載故曰職方外紀其說分天下爲五大州一曰亞細亞州其地西起那多理亞離福島六十二度東至亞尼俺峽離福島一百八十度南起瓜哇在赤道南十二度北至冰海在赤道北七十二度二曰歐邏巴州其地南起地中海北極出地三十五度北至冰海北極出地八十餘度經一萬一千二百五十里西起西海福島初度東至阿北河距福島九十二度經二萬三千里三曰利未亞州西南皆至利未亞海東至西紅海北至地中海極南南極出地三十五度極北北極出地三十五度東西廣七十八度四曰亞墨利加地分南北中路一峽峽南之地南起墨瓦蠟泥海峽南極出地五十二度北至加納達北極出地十度半西起福島二百八十六度東至三百五十五度峽北之地南起加納達南極出地十度半北至冰海其北極出地度數則未之測量西起福島一百八十度東盡三百六十度五曰墨瓦蠟泥加則彼國與之初通疆域道里尚莫得詳焉前冠以萬國全圖後附以四海總說所述多奇異不可究詰似不免多所夸餙然天地之大何所不有錄而存之亦足以廣異聞也
</p>
<div class="section" id="title-16"><h2>
	赤雅三卷<span class="jiazhu">浙江廵撫採進本</span>
</h2></div>
<p class="em2">
	明鄺露撰露字湛若南海人鈕琇觚賸載其爲諸生應歲試時題爲文行忠信乃四比立格以眞草隸篆四體書之坐是被斥蓋亦放誕之士王士禎池北偶談又載其少游金陵客阮大鋮之門嘗爲大鋮作集序大鋮亦爲露作集序其人殊不足重迨國朝順治初王師入粤露義不改節竟抱平生所寳古琴不食而死士禎詩所謂南海畸人死抱琴者即爲露作其志節乃爲世所稱然露託契閹兒所作嶠雅屢稱大鋮爲石巢夫子實貽譏於名教後雖晩蓋僅足自贖固不能與黄淳耀等皦然日月爭光也是書乃露遊廣西之時徧歷岑藍胡侯槃五姓土司因爲猺女雲嚲孃留掌書記歸而述所見聞所記山川物産皆詞藻簡雅序次典核不在范成大桂海虞衡志下可稱佳本惟中間叙岑氏猺女被服名目溪峝中必無此綺麗露蓋摭古事以文飾之又叙猩猩一條大不近情叙木客一條旣稱爲秦時採木之人何以能作律詩所稱細雨詩劍閣鈴逾動長門獨更深一聯何以能用漢唐故事是則附會塗飾不免文士之積習矣
</p>
<div class="section" id="title-17"><h2>
	朝鮮志二卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏書中稱大明一綂志則成於明代也卷首略叙疆域沿革而不標其目以下分六大綱爲經曰京都曰風俗曰古都曰古迹曰山川曰樓臺以所屬八道爲緯中曰京畿西南曰忠淸東南曰慶尚南曰全羅西曰黄海東曰江源西北曰平安東北曰咸鏡皆畧如中國地志惟京都但載宫殿曹署而不及城市風俗多載其國典制與故事混而爲一又諸道皆無四至八到古迹多雜以神怪頗同小說於體例皆爲未協然遺聞瑣事爲中國史書所未詳者徃徃而在頗足以資考證其叙述亦皆雅潔較諸州郡輿圖冗漫無緖者轉爲勝之宋王雲嘗撰雞林志其書不傳徐兢高麗圖經於山川古迹亦畧此書出其國人所述當不失眞我國家威德覃敷八紘砥屬朝鮮一國道里旣近歸化尤先雖號藩封實同郡縣其山川疆域皆宜隸籍於職方錄而存之亦足備輿記之一種也
</p>
<div class="section" id="title-18"><h2>
	皇清職貢圖九卷
</h2></div>
<p class="em2">
	乾隆十六年奉勅撰以朝鮮以下諸外藩爲首其餘諸藩諸蠻各以所隸之省爲次會聖武遠揚戡定西域拓地二萬餘里河源月窟之外梯航鱗集琛賮旅來乃增繪伊犁哈薩克布魯特烏什巴達克山安集延諸部共爲三百餘種分圖系說共爲七卷告成於乾隆二十二年迨乾隆二十八年以後愛烏罕霍罕啟齊玉蘇烏爾根齊諸部咸奉表入覲土爾扈特全部自俄羅斯來歸雲南整欠景海諸土目又相繼内附乃廣爲續圖一卷每圖各繪其男女之狀及其部長屬衆衣冠之别凡性情習俗服食好尚罔不具載考南史載梁武帝使裴子野撰方國使圖廣述懷來之盛自荒服至海表凡二十國張彦遠歷代名畫記載梁元帝有職貢圖史繩祖學齋佔畢引李公麟云元帝鎭荆州作職貢圖狀其形而識其土俗凡三十餘國其爲數較今所繪不及十分之一至山海經所載諸國多出虚撰槪不足憑漢書西域傳以下史家所述多出傳聞核以道里山川亦往往失實又不及今之所繪或奉贄貢篚親覲其人或仗鉞乘軺實經其地允攝提合雒以來所未覩之隆軌然伏讀御題長律方以保泰承庥殷殷咨儆此景命所以重申天聲所以益播也自今以往占風騐海而至者當又不知其凡幾珥筆之臣且翹佇新圖之更續矣謹案此書及西域圖志皆以紀盛德昭宣無遠弗屆爲亘古之所未有西域圖志恭錄於都會郡縣類中此則恭錄於外紀者西域雖本外國而列戍開屯築城建邑已同内地之一省入於都會郡縣所以著闢地之廣彰聖武也職貢諸方多古來聲教所不及重譯所未通入於外紀所以著格被之遠表聖化也
</p>
<div class="section" id="title-19"><h2>
	坤輿圖說二卷<span class="jiazhu">内府藏本</span>
</h2></div>
<p class="em2">
	國朝南懷仁撰懷仁西洋人康熙中官欽天監監正是書上卷自坤輿至人物分十五條皆言地之所生下卷載海外諸國道里山川民風物産分爲五大州而終之以西洋七奇圖說大致與艾儒畧職方外紀互相出入而亦時有詳畧異同案東方朔神異經曰東南大荒之中有樸父焉夫婦並高千里腹圍<span class="jiazhu">案此下當有腹圍之里數原本脫佚今姑仍之</span>自輔天初立時使其夫婦導開百川嬾不用意謫之並立東南不飮不食不畏寒暑須黄河淸當復使其夫婦導護百川云云此書所載有銅人跨海而立巨舶徃來出其胯下者似影附此語而作又神異經曰北方層冰萬里厚百丈有磎鼠在冰下土中焉形如鼠肉重千斤可以作脯食之巳熱云云此書記此物全與相合又周密癸辛雜識曰西域有沙海正據要津其水熱如湯不可向近此天之所以限華夷也終古未嘗通中國忽一日有巨獸浮水窒其骨長數十里横於兩涘如津梁然骨中有髓竅可容並馬於是西域之地始通中國謀徃來者毎以膏油塗其骨懼其枯朽而折則無復可通故耳云云此書記此事亦全與相合疑其東來以後得見中國古書因依仿而變幻其說不必皆有實跡然核以諸書所記賈舶之所傳聞亦有歷歷不誣者蓋雖有所粉飾而不盡虚搆存廣異聞固亦無不可也
</p>
<div class="section" id="title-20"><h2>
	異域錄一卷<span class="jiazhu">兵部侍郞紀昀家藏本</span>
</h2></div>
<p class="em2">
	國朝圖理琛撰圖理琛姓阿顔覺羅氏先世葉赫人由考取内閣中書官至兵部職方司郞中是編乃康熙五十一年五月圖理琛以原任内閣侍讀奉命出使土爾扈特由喀爾喀越俄羅斯國至其地五十四年三月回京師復命因述其道里山川民風物産以及應對禮儀恭呈御覽冠以輿圖次隨曰紀載見聞其體例畧如宋人行記但宋人行記以月日爲綱而地理附見此則以地理爲綱而月日附見所歷俄羅斯境曰楚庫柏興曰烏的柏興曰柏海爾湖曰尼爾庫城曰昂噶拉河曰伊聶謝柏興曰麻科斯科曰掲的河曰那里木柏興曰蘇爾呼忒柏興曰薩馬爾斯科曰狄木演斯科曰托波爾曰鴉班沁曰費耶爾和土爾斯科城曰費耶爾和土爾斯科佛落克顔嶺曰索里喀穆斯科曰改果羅多曰黒林諾付曰喀山曰西穆必爾斯科曰薩拉托付曰塔喇斯科曰托穆斯科曰伊里木城皆其大聚落也其地爲自古輿記所不載亦自古使節所未經如史記述匃奴北海頗作疑詞故儒者類言無北海今據圖理琛所記知伊聶謝柏興距北海大洋一月程又唐書稱薛延陀夜不甚暗猶可博奕僅得之於傳聞圖理琛以五月至其地知夏至前後確有是事皆我聖祖仁皇帝德化覃敷威稜震叠故軺車所至莫不具驛傳供芻糒涉越三四萬里如行閨闥故得以從容游覽見所未見聞所未聞纂述成編以補亘古黄圖所未悉令備錄其文使天下萬世知聖化彌綸㢠山於章亥所歩之外且所記俄羅斯土爾扈特畏懷恭順之忱尤足見堯天丕冒砥屬無垠凡在方趾圓顱無不鱗集仰流效誠恐後爲三五以來所未有今土爾扈特已全部内附而所記俄羅斯南路十四國乾隆乙亥以後又已盡入版圖併以見武烈文謨顯承啟佑所由拓億禩之丕基者非偶然也
</p>
<div class="section" id="title-21"><h2>
	海國聞見錄二卷<span class="jiazhu">浙江廵撫採進本</span>
</h2></div>
<p class="em2">
	國朝陳倫炯撰倫炯字資齋同安人父昂康熙二十一年從靖海侯施烺平定臺灣烺又使捜捕餘黨出入東西洋五年叙功授職官至廣東副都綂<span class="jiazhu">案副都綂爲滿洲額缺陳昂得是官蓋出特典</span>倫炯少從其父熟聞海道形勢及襲父蔭復由侍衛歷任澎湖副將臺灣鎭總兵官移廣東高雷亷江南崇明狼山諸鎭又爲浙江寜波水師提督皆濵海地也故以平生聞見著爲此書上卷記八篇曰天下沿海形勢錄曰東洋記曰東南洋記曰南洋記曰小西洋記曰大西洋記曰崑屯記曰南澳氣記下卷圖六幅曰四海總圖曰沿海全圖曰臺灣圖曰臺灣後山圖曰澎湖圖曰瓊州圖凡山川之扼塞道里之遠近沙礁島嶼之夷險風雲氣候之測驗以及外蕃民風物産一一備書雖卷帙無多然積父子兩世之閱歷叅稽考騐言必有徵視勦傳聞而述新奇據故籍而談形勢者其事固區以别矣其南澳氣記中稱萬里長沙者即列子所謂歸墟莊子所謂尾閭抱朴子所謂沃焦宋史琉球傳所謂落漈但諸書皆言注之不盈倫炯則推以潮長而此溜落潮落而此溜長知水自上入仍自下出其言確切近理足以决千古耳食之疑又史稱舟落漈者一去不返倫炯則謂乘潮長之時求出則外高内下反不得出如潮落乘南風棹船尚可出雍正丙午有閩船落漈者果如其說得還此語亦前人所未發惟所記七洲洋帶箭鳥謂由鄭和呼鳥插箭爲記以導海舶又記暹羅鬼與鄭和鬬法夜建寺塔今尚在焉則蕃俗信鬼有此附會之談倫炯不爲辨正是亦少踈然是書主於記海道不主於考故實彼國旣有此說據而錄之固亦無害宏旨爾
</p>
<p class="em2">
	右地理類外紀之屬十七部九十八卷皆文淵閣著錄
</p> 



</div></body></html>