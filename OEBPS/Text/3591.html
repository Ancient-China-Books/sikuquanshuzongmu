<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百七十六·集部二十九（别集類存目三）</title></head><body><div id="text">

<p>
<strong>欽定四庫全書總目卷一百七十六</strong>
</p>
<div class="section" id="title-0"><h1>
	集部二十九
</h1><hr/></div>
<div class="section" id="title-1"><h2>
	别集類存目三
</h2></div>
<div class="section" id="title-2"><h2>
	東嶠集十五卷<span class="jiazhu">湖北巡撫採進本</span>
</h2></div>
<p class="em2">
	明李承芳撰承芳字茂卿嘉魚人弘治庚戌進士官大理寺評事明史儒林傳與其弟承箕同附陳獻章傳末是集詩多俚俗如詠馮道云地獄剉燒舂磨具定將此賊謝天人白頭吟云恨殺相如非正氣未曾焚却白頭吟皆墮入下劣詩魔文亦拙澁曾璵序謂其識類許魯齋志類范叔子睦族類范文正而詩文則甚自類蓋譏其無所師法也
</p>
<div class="section" id="title-3"><h2>
	戒菴文集二十卷<span class="jiazhu">兩江總督採進本</span>
</h2></div>
<p class="em2">
	明靳貴撰貴字充遂號戒菴丹徒人弘治庚戌進士官至武英殿大學士諡文僖是集乃吳郡蔡羽所編凡文十八卷詩二卷大半皆應俗之作
</p>
<div class="section" id="title-4"><h2>
	集古梅花詩四卷<span class="jiazhu">浙江巡撫採進本</span>
</h2></div>
<p class="em2">
	明童琥撰琥字廷瑞蘭谿人弘治庚戌進士官至工部郞中是編皆集句成詩以詠梅花得五言律詩七言律詩七言絶句各百首又旁及紅梅得七言律詩十首所采上及六代下及明初排比聯贯往往巧合然非詩家正格徒弊精神於無用之地耳
</p>
<div class="section" id="title-5"><h2>
	白露山人遺稿二卷<span class="jiazhu">浙江巡撫採進本</span>
</h2></div>
<p class="em2">
	明黃傅撰傅字夢弼蘭谿人弘治庚戌進士官至監察御史是編詩文各一卷其居在邑之白露山陽故以山自號因以名集傅受業章懋之門淸苦自持不愧其師集中有死卧溪山鬼亦淸句可以見其志節然年未四十而卒文章則未成就也
</p>
<div class="section" id="title-6"><h2>
	鶴灘集六卷<span class="jiazhu">浙江巡撫採進本</span>
</h2></div>
<p class="em2">
	明錢福撰福字與謙松江華亭人弘治庚戊進士第一官翰林院修撰家近鶴灘因以自號福少而頴悟詩文以敏捷見長故委巷鄙俚之詞率以歸之今觀是集實少俳諧之作知小說多附會也末爲鶴灘紀事一卷蓋後人綴緝遺聞又多溢美亦不盡可憑
</p>
<div class="section" id="title-7"><h2>
	勉齋遺稿三卷<span class="jiazhu">浙江巡撫採進本</span>
</h2></div>
<p class="em2">
	明鄭滿撰滿字守謙慈谿人弘治壬子舉人官至山東濮州知州是集爲其仍孫梁敬所編凡文二卷詩一卷大旨不詭於正而頗乏修詞之功
</p>
<div class="section" id="title-8"><h2>
	毛文簡集二卷<span class="jiazhu">江蘇巡撫採進本</span>
</h2></div>
<p class="em2">
	明毛澄撰澄號三江太倉人弘治癸丑進士第一官至禮部尚書嘉靖初議大禮不合致仕歸道卒事迹具明史本傳是集皆所作襍文前有李維楨序稱澄没十餘年其子希原裒所作詩文爲三江集未及剞劂而散佚後其從曾孫君明蒐拾鳩合屬維楨校刋更名曰遺稿詩已無一存文存者僅二卷耳云云此本題曰毛文簡集與序不合豈又經重刋歟
</p>
<div class="section" id="title-9"><h2>
	何燕泉詩四卷<span class="jiazhu">兩淮馬裕家藏本</span>
</h2></div>
<p class="em2">
	明何孟春撰孟春有何文簡疏議已著錄孟春少遊李東陽之門傳其詩派而才力不及其富贍故往往失之平衍是編乃嘉靖間密郴州事蔣文化選錄刋行亦非其全集也
</p>
<div class="section" id="title-10"><h2>
	吳文端集四十卷<span class="jiazhu">安徽巡撫採進本</span>
</h2></div>
<p class="em2">
	明吳一鵬撰一鵬字南夫號白樓長洲人弘治癸丑進士官至南京吏部尚書諡文端事迹具明史本傳一鵬力爭大禮抗張璁桂萼之鋒頗著風節而不以文章名是集前有徐階序稱其子純叔所編而不著其名朱彝尊靜志居詩話謂一鵬名位與守溪王鏊鼎峙吳中詩品亦在伯仲間然鏊不以詩名即一鵬之詩可知也
</p>
<div class="section" id="title-11"><h2>
	姚東泉文集八卷<span class="jiazhu">兩淮鹽政採進本</span>
</h2></div>
<p class="em2">
	明姚鏌撰鏌字東泉慈谿人弘治癸丑進士官至右都御史總督兩廣中蜚語罷職後復起爲兵部尚書總制三邊辭不赴以規避落職卒於家事迹具明史本傳是集序記二卷奏疏四卷襍交一卷學政事宜一卷文皆嘽緩尤多吏牘之辭蓋鏌本以武畧見也
</p>
<div class="section" id="title-12"><h2>
	靜芳亭摘稿八卷<span class="jiazhu">浙江孫仰曾家藏本</span>
</h2></div>
<p class="em2">
	明陳洪謨撰洪謨有治世餘聞已著錄是集爲洪謨所自定以致仕之後居高吾山下築亭山中榜曰靜芳故以名其集又自稱高吾子故亦曰高吾摘稿其詩音節諧暢而意境不深蓋宏正之間風氣初變漸趨七子之派而未盡離三楊之體也明史藝文志有陳洪謨文集二卷不載其詩今乃獨有詩集而文集未見傳本考此本卷首標題之下俱有詩集二字知尚别有文集故以示别非史誤也
</p>
<div class="section" id="title-13"><h2>
	矩洲集十卷附樗亭集一卷<span class="jiazhu">浙江汪汝瑮家藏本</span>
</h2></div>
<p class="em2">
	明黃衷撰衷有海語已著錄考千頃堂書目衷有文集詩集各十卷是編乃其詩集也凡吳中稿一卷南中稿一卷閩中稿一卷粤中稿一卷湖中稿一卷伐檀稿一卷草堂前後稿二卷續稿二卷多描寫風景之作末附樗亭集一卷乃其弟褧所撰篇帙不多體格亦弱
</p>
<div class="section" id="title-14"><h2>
	仁峯文集二十四卷外集一卷<span class="jiazhu">安徽巡撫採進本</span>
</h2></div>
<p class="em2">
	明汪循撰循字進之休寧人弘治丙辰進士官至順天府通判江南通志稱其遊莊㫤之門與王守仁數相論辨蓋亦講學之流集中有答程瞳書云朱子著書立言皆欲使人明其理反求於心未嘗教人弄故紙糟粕以資一已功利後之習其學者徒知排比章句而擴充變化之無功辨析詞理而持守涵養之不力專訓詁者附會穿鑿叠林架屋汩心思亂耳目工文詞者飾筌蹄取靑紫龍斷罔利中立爲姦朱子之學果如是乎其持論亦頗中流弊然於瞳之囂爭門戶不一糾正則猶未破癥結也其文第取疏暢不事翦裁詩亦不出擊壤一派是集凡文十七卷目錄二卷詩五卷末附詩話數則外集一卷附錄勅命行實墓銘祭文之類題嘉靖辛卯書林劉氏刋行其子戩跋謂先刻其强半蓋尚非全稿刻本亦頗多脫佚失於校正云
</p>
<div class="section" id="title-15"><h2>
	渼陂集十六卷續集三卷<span class="jiazhu">陝西巡撫採進本</span>
</h2></div>
<p class="em2">
	明王九思撰九思字敬夫鄠縣人弘治丙辰進士官至吏部郞中坐劉瑾黨降壽州同知尋勒致仕九思爲弘治七子之一明史文苑傳附見李夢陽傳中是集前有自序稱始爲翰林時詩學靡麗文體萎弱其後德涵獻吉導子易其習獻吉改正予詩稿今尚在而文由德涵改正者尤多云云是其平生相鏃礪者在李夢陽康海二人故其詩體文格與二人相似而詩之富健不及夢陽文之粗率尤甚於海蓋樂府是其長技他皆未稱其名也正集十六卷爲嘉靖癸巳九思門人監察御史王獻所刋續集三卷乃九思晩年之作嘉靖丙午巡撫翁萬達續刻行之
</p>
<div class="section" id="title-16"><h2>
	南川稿十二卷<span class="jiazhu">浙江汪汝瑮家藏本</span>
</h2></div>
<p class="em2">
	明陶諧撰諧字世和號南川會稽人弘治丙辰進士改庶吉士授工科給事中以忤劉瑾逮訊謫戍肅州後起江南按察司僉事官至兵部侍郞總督兩廣軍務謚莊敏事迹具明史本傳是編分爲十集曰西行稿北上稿洪都稿十州稿再北上稿題贈稿行臺稿草堂續稿北遊稿歸閒稿各一卷襍著奏疏二卷正德三年劉瑾所矯示姦黨勅諭一通及諧下獄自辨一疏亦附載於末蓋其初刻之本後乃重編爲莊敏集也
</p>
<div class="section" id="title-17"><h2>
	陶莊敏集八卷附蘭渚遺稿一卷<span class="jiazhu">江蘇巡撫採進本</span>
</h2></div>
<p class="em2">
	明陶諧撰是集凡詩六卷文二卷據諧自序但自錄其詩襍著奏疏蓋其後人所續入後附蘭渚遺稿則其孫尚寳司丞允淳所撰也諧以風節震一世詩文直抒胸臆明白坦易不甚鎔鑄翦裁允淳詩亦淺弱而同日冊六妃四絶句尤乖立言之體以詩家之法言之不當如是徑直以臣子之禮言之亦不容如是褻媟也
</p>
<div class="section" id="title-18"><h2>
	靜觀堂集十四卷<span class="jiazhu">浙江朱彝尊家曝書亭藏本</span>
</h2></div>
<p class="em2">
	明顧潛撰潛字孔昭崑山人弘治丙辰進士官至直隸提學御史以伉直忤尚書劉宇宇讒之於劉瑾出爲馬湖知府未任罷歸是集凡詩六卷文八卷俱平正樸實不事修飾蓋當時風氣類然蘇州府志稱所著尚有讀史新知林下記聞湖堧醉韻惇史夢林等集方鵬序又稱其有稽古治要若干卷蓋亦多所著述者今皆不可見矣
</p>
<div class="section" id="title-19"><h2>
	華泉集選四卷<span class="jiazhu">山東巡撫採進本</span>
</h2></div>
<p class="em2">
	明邊貢撰貢華泉集已著錄此本乃國朝王士禎所刪定其序謂濟南詩派大昌於華泉滄溟二氏而蓽路襤縷之功又以邊氏爲首庸其比之曹植謝靈運雖不免夸飾然於李攀龍集終置不論而獨加意於貢集其去取之間亦有微意也
</p>
<div class="section" id="title-20"><h2>
	陽明要書八卷附錄五卷<span class="jiazhu">浙江巡撫採進本</span>
</h2></div>
<p class="em2">
	明王守仁撰葉紹顒編守仁有保甲法已著錄紹顒吳江人是書成於崇禎乙亥取守仁全書摘其要語前有小序八首及凡例四條皆著其刪纂之大意浙江通志載宋儀望輯陽明文粹十一卷王畿輯陽明文選八卷而無此書之名蓋偶未見也
</p>
<div class="section" id="title-21"><h2>
	王陽明集十六卷<span class="jiazhu">浙江巡撫採進本</span>
</h2></div>
<p class="em2">
	明王守仁撰其五世孫貽樂重編案守仁全集刻於明嘉靖中久而板佚國朝康熙初貽樂爲滕縣知縣乃重爲掇拾定爲此本然視原集已缺其半其目分論學書南贛書平濠書思田書襍著書亦頗瑣屑又因有李贄所作年譜而遂以卓吾鑒定題其前尤爲依託迥不及原本之完善也
</p>
<div class="section" id="title-22"><h2>
	陽明文鈔二十卷<span class="jiazhu">江西巡撫採進本</span>
</h2></div>
<p class="em2">
	明王守仁撰是編康熙己巳江都張問達所編以傳習錄大學或問爲首奏疏序記諸講學書及論說襍著賦詩公移次之而終以陽明年譜
</p>
<div class="section" id="title-23"><h2>
	陽明全集二十卷傳習錄一卷語錄一卷<span class="jiazhu">浙江巡撫採進本</span>
</h2></div>
<p class="em2">
	明王守仁撰此本爲康熙中餘姚俞嶙所編刪除錢德洪本正錄外錄别錄之目併爲一集更其舊第首載年譜次以書序記說諸體而以傳習錄語錄附焉
</p>
<div class="section" id="title-24"><h2>
	張伎陵集七卷<span class="jiazhu">浙江范懋柱家天一閣藏本</span>
</h2></div>
<p class="em2">
	明張鳳翔撰鳳翔字光世號伎陵子洵陽人弘治己未進士官戶部主事是集前六卷爲詩附賦三篇後一卷爲雜文鳳翔年僅三十而卒文章本未成就與李夢陽爲同年夢陽爲作小傳至比之王勃當時頗以爲黨今觀集中所附夢陽評點惟白巖賦一篇稱揚過甚其他詩文率多譏彈之語則夢陽實未嘗心滿之也
</p>
<div class="section" id="title-25"><h2>
	凌谿集十八卷<span class="jiazhu">浙江巡撫採進本</span>
</h2></div>
<p class="em2">
	明朱應登撰應登字升之寳應人弘治己未進士官至雲南布政司參政弘治七子之一也明史文苑傳附見顧璘傳中是集凡賦二卷詩十卷文五卷附錄碑文傳銘詩文一卷朱彝尊靜志居詩話云李何並興李目空諸子自三秦而外得其門者蓋寡心摹手追凌谿一人而已其口占絶句云文章康李傳新體驅逐唐虞駕馬遷是其生平惟以北地爲宗故詩文格調相近然沉著頓挫處則才力不及夢陽顧璘爲作碑文稱其詩上準風雅下采沈宋磅礴藴藉鬱興一代之體未免諛墓之辭矣
</p>
<div class="section" id="title-26"><h2>
	貞翁淨藁十二卷<span class="jiazhu">浙江汪汝瑮家藏本</span>
</h2></div>
<p class="em2">
	明周倫撰倫字伯明晩號貞翁崑山人弘治己未進士官至南京刑部尚書謚康僖是集爲趙士英所刪定其詩沿臺閣舊派不免膚廓士英序謂其有得於陶元亮王摩詰兩家非定論也
</p>
<div class="section" id="title-27"><h2>
	白齋竹里集七卷<span class="jiazhu">浙江汪汝瑮家藏本</span>
</h2></div>
<p class="em2">
	明張琦撰琦字君玉鄞縣人弘治己未進士官至興化府知府加布政使參政致仕是集前有嘉靖癸未自序稱守莆陽日旣梓平生所作積數年又得若干首有相知君子贊子續梓之文稿力綿不能盡刻姑芟摭數十篇附詩之後是琦尚有前集行世此則歸田後所刻續集也琦當何李盛時别以獨造爲宗自開蹊逕王世貞藝苑巵言謂其如夜蛙鳴露自極聲致然不脫於泥中蓋其用思雖苦鍊骨未輕有意生新未免圭角太露散體則縱筆所如如遺稽行實一篇至以案牘語入文尤非體裁也
</p>
<div class="section" id="title-28"><h2>
	夢蕉存稿四卷<span class="jiazhu">浙江汪汝瑮家藏本</span>
</h2></div>
<p class="em2">
	明游潛撰潛有博物志補已著錄是集凡詩三卷文一卷其詩工拙互見七言如蘼蕪曉雨濕蝴蝶楊柳晩風吹栗留雲深野岸客稀到天閣斜陽鴉亂啼等句皆頗有作意古詩則摹擬温李而才力未至散體不多作僅二三十篇亦未入格其集曰夢蕉者案集中有夢蕉亭睡起詩自註云亭在鐘城山隙處蓋其别業云
</p>
<div class="section" id="title-29"><h2>
	對山集十九卷<span class="jiazhu">陝西巡撫採進本</span>
</h2></div>
<p class="em2">
	明康海撰海有武功縣志已著錄海晩嵗縱情聲伎故樂府特爲擅長詩文皆不甚留意不免利鈍互陳今已以孫景烈刪定之本繕入四庫此本即張太微所編之原集附存其目不没其裒輯之功云爾
</p>
<div class="section" id="title-30"><h2>
	王氏家藏集六十八卷<span class="jiazhu">浙江汪汝瑮家藏本</span>
</h2></div>
<p class="em2">
	一曰浚川集明王廷相撰廷相有愼言已著錄其詩文列名七子之中然軌轍相循亦不出北地信陽門戶鄭善夫詩所謂海内談詩王子衡春風坐徧魯諸生一時興到之言非篤論也王士禎論詩絶句曰三代而還盡好名文人從古善相輕君看少谷山人死獨有平生王子衡蓋善夫殁後廷相始見是詩賙恤其家甚至也亦頗有微詞矣
</p>
<div class="section" id="title-31"><h2>
	内臺集七卷<span class="jiazhu">江蘇巡撫採進本</span>
</h2></div>
<p class="em2">
	明王廷相撰是編刻於嘉靖丙申凡詩二卷詞一卷襍著一卷奏疏一卷襍文二卷又在家藏集之後者也時廷相爲都御史故以内臺爲名云
</p>
<div class="section" id="title-32"><h2>
	魯文恪存集十卷<span class="jiazhu">浙江孫仰曾家藏本</span>
</h2></div>
<p class="em2">
	明魯鐸撰鐸字振之號蓮北景陵人弘治壬戌進士官至南京國子監祭酒卒贈禮部侍郎諡文恪事迹具明史本傳是編爲其子彭嘉所編前四卷皆詩第五卷爲使交稿鐸官編修時嘗奉使安南故也第六卷以下爲襍文史稱鐸爲司業日與祭酒趙永皆李東陽門生也東陽生日相約以二帕爲壽索笥無有冇乾魚食過半矣乃擕其半饋東陽云云案司業秩六品何至貧不能具二帕無帕可徒往何必以食殘之物爲敬皆於事理爲不近此殆世人欲著其淸介故甚其詞史因而錄之然亦足見其素行孤高故致影造是語不能不謂之賢者也至於詩文則皆不甚擅長蓋其平生志趣不在於斯耳
</p>
<div class="section" id="title-33"><h2>
	山堂萃稿十六卷<span class="jiazhu">浙江汪汝瑮家藏本</span>
</h2></div>
<p class="em2">
	明徐問撰問有讀書劄記已著錄是編詩六卷文十卷而奏疏三編附詩之末體例殊别其詩文平正通達而傷於淺易中有孫偉方豪黃佐三人評語蓋即以點勘之本付雕亦非古式
</p>
<div class="section" id="title-34"><h2>
	白石野稿十七卷<span class="jiazhu">兩江總督採進本</span>
</h2></div>
<p class="em2">
	明林魁撰魁自號白石山人龍溪人弘治壬戌進士官至雲南兵備副使是集賦詩詞六卷序記襍言等十卷前有自序稱平生應酬襍稿毋慮千首審非作家然亦一愚之發也今觀集中如上吏部揭帖及與楊一淸李東陽諸書頗足覘其學行詩亦俊逸惟其稱心而談不免乏鍛煉之功耳
</p>
<div class="section" id="title-35"><h2>
	水南稿十九卷<span class="jiazhu">浙江汪汝瑮家藏本</span>
</h2></div>
<p class="em2">
	明陳霆撰霆有唐餘紀傳已著錄是集所載諸詩意境頗爲蕭灑而才氣坌涌信筆而成故往往不暇檢點古文大致朴直而少波瀾頓挫之勝惟詩餘一體較工其豪邁激越猶有蘇辛遺範末附詩話二卷中間論詞一條謂明代騷人多不務此間有知者十中之一二則其自負亦不淺矣
</p>
<div class="section" id="title-36"><h2>
	周恭肅集十六卷<span class="jiazhu">浙江汪汝瑮家藏本</span>
</h2></div>
<p class="em2">
	明周用撰用字行之吳江人弘治壬戌進士官至吏部尚書諡恭肅事迹具明史本傳是集爲其子國南所編凡詩九卷詩餘一卷文六卷其詩古體多嘽緩之音近體音節頗宏整文則平實坦易縱其筆之所如
</p>
<div class="section" id="title-37"><h2>
	樗林摘稿三卷附錄一卷<span class="jiazhu">浙江汪汝瑮家藏本</span>
</h2></div>
<p class="em2">
	明秦鏜撰鏜字國和號樂易又自號類樗子無錫人弘治甲子舉人親没後不復進取嘉靖中詔選人不願試者授以散銜致仕遂循例授南京都察院都事是集爲其子淮漳所刋凡詩三卷附錄贊銘誌文爲一卷鏜隱居不仕絶意時名其於詩特以寄興故附錄諸篇皆敘其隱德而不及其文章朱彝尊明詩綜亦未採錄一篇云
</p>
<div class="section" id="title-38"><h2>
	未齋集二十二卷<span class="jiazhu">浙江巡撫採進本</span>
</h2></div>
<p class="em2">
	明顧鼎臣撰鼎臣字九和崑山人弘治乙丑進士第一官至武英殿大學士諡文康事迹具明史本傳初鼎臣以直講筵受世宗恩眷世宗好長生術内殿設齋醮鼎臣進歩虛詞七章且列上壇中應行事宜又享太廟上命鼎臣及霍韜捧主二人有期功當辭鼎臣乃言古者諸侯絶期今公卿即古諸侯請得毋避深爲淸議所譏惟其憫東南賦役失均屢陳其弊及請崑山築城卒免倭患爲其鄉人所稱明史藝文志載鼎臣集二十四卷今所存者凡二本一爲其孫晉璠等輯凡文稿六卷詩六卷又續稿六卷其題曰顧文康集較史少六卷此本多三集四卷亦止二十二卷不足二十四卷之數或集本殘缺或史文偶誤則莫之詳矣
</p>
<div class="section" id="title-39"><h2>
	鈐山堂集三十五卷<span class="jiazhu">編修勵守謙家藏本</span>
</h2></div>
<p class="em2">
	明嚴嵩撰嵩字惟中分宜人弘治乙丑進士官至大學士事迹具明史姦臣傳嵩雖怙寵擅權其詩在流輩之中乃獨爲迥出王世貞樂府變云孔雀雖有毒不能掩文章亦公論也然迹其所爲究非他文士有才無行可以節取者比故吟咏雖工僅存其目以昭彰癉之義焉
</p>
<div class="section" id="title-40"><h2>
	洹詞别本十七卷附錄四卷<span class="jiazhu">兩江總督採進本</span>
</h2></div>
<p class="em2">
	明崔銑撰銑有讀易餘言已著錄是集原本爲趙王所刋僅十二卷編年排次而不分體此本乃嘉靖甲寅池州知府周鎬命貴池教諭范𦶜所重編始區别體裁以類彚次而其文則無所增損焉
</p>
<div class="section" id="title-41"><h2>
	甘泉集三十二卷<span class="jiazhu">廣東巡撫採進本</span>
</h2></div>
<p class="em2">
	明湛若水撰若水有二禮經傳測已著錄據若水門人洪垣所記其集本四十八冊刋以行世者十五冊此本凡樵語一卷新論一卷雍語一卷二業合一訓一卷大科訓規一卷書一卷新泉問辨錄一卷新泉問辨續錄一卷問疑錄一卷問疑續錄一卷金陵問答一卷金臺問答一卷書問二卷古樂經傳或問一卷序記章疏三卷講章一卷襍著一卷約言一卷語錄一卷揚子折衷畧一卷非老子畧一卷詩二卷歸來紀行畧一卷嶽游紀行畧一卷祭文碑錄二卷外集一卷蓋語錄居十之九詩文其餘贅耳
</p>
<div class="section" id="title-42"><h2>
	梅國集四十一卷<span class="jiazhu">浙江孫仰曾家藏本</span>
</h2></div>
<p class="em2">
	明劉節撰節有春秋列傳已著錄是集凡詩十二卷附以詩餘襍文二十九卷節所輯廣文選採摭浩博而門目瑣碎體例冗襍頗有貪多務得之失其所自作亦惟取明白條暢盡所欲言往往下筆不能自休故不免稍傷於蔓衍
</p>
<div class="section" id="title-43"><h2>
	寳制堂錄二卷<span class="jiazhu">江西巡撫採進本</span>
</h2></div>
<p class="em2">
	明劉節撰是集乃官副都御史時其子魯掇拾襍稿而成前有林庭㭿吕柟方豪三序皆題曰寳制堂私錄以明非節所自編此本標題乃皆作寳制堂錄蓋其曾孫一翼等重刻所改也然節之著作備於梅國集中此未全之本也
</p>
<div class="section" id="title-44"><h2>
	石川集四卷附集一卷<span class="jiazhu">浙江巡撫採進本</span>
</h2></div>
<p class="em2">
	明殷雲霄撰雲霄字近夫壽張人弘治乙丑進士官至南京工科給事中嘗疏論武宗納有娠女子馬氏事以峭直稱明史文苑傳附載鄭善夫傳中是集分二種又各分詩文爲二卷曰瀛洲集者官靖江知縣時作曰芝田集者官靑田知縣時作附一卷曰金陵稿者則官南京時作也史稱雲霄嘗作蓄艾堂聚書數千卷以作者自命多與孫一元唱和詩派亦與相近然大抵才情富贍而骨格未堅
</p>
<div class="section" id="title-45"><h2>
	孟有涯集十七卷<span class="jiazhu">浙江孫仰曾家藏本</span>
</h2></div>
<p class="em2">
	明孟洋撰洋字望之一字有涯信陽人弘治乙丑進士官至監察御史以論張璁桂萼下獄謫桂林府教授移知汶上縣終南京大理寺卿是集詩十三卷文四卷洋娶於何氏故其詩格多效何景明而才則不逮景明之殁洋誌其墓其文亦不甚工
</p>
<div class="section" id="title-46"><h2>
	玉巖集九卷附錄一卷<span class="jiazhu">兩江總督採進本</span>
</h2></div>
<p class="em2">
	明周廣撰廣有江西通志已著錄所著詩文自釋褐以前曰初稿官縣令時曰鳴琴稿御史時曰排雲稿謫懷遠時曰啖荔稿官建昌時曰量移稿曰乞骸稿謫竹寨時曰沅芷稿官江西時曰攬轡稿曰閱江稿視學福建時曰外臺稿官巡撫時曰内臺稿官刑部時曰邦禁稿篇帙甚富後其子丐同邑周鳳鳴簡汰編次定爲此集凡詩六卷文三卷卷中仍註原集諸名附錄一卷則誌狀之屬也廣在正德中疏攻錢寧直聲動海内而文名不甚著故歸有光序止著其生平大節而不論其詩文之工拙云
</p>
<div class="section" id="title-47"><h2>
	倪小野集二十二卷<span class="jiazhu">江蘇巡撫採進本</span>
</h2></div>
<p class="em2">
	明倪宗正撰宗正字本端餘姚人弘治乙丑進士官兵部武選司員外郎時嘗以言事廷杖後終於南雄府知府嘉靖中賜祭塟贈學士諡文忠所著有豐富集突兀稿觀海集太倉稿晩年復有小野集十六卷此本二十二卷蓋國朝康熙中其七世孫健宗彚輯重刻而題以最後之名者也謝遷豐富集序述李東陽之言謂明之詩文至宗正而集大成未免推之已甚宗正嘗有詩云偶入棠陵眼難齊少谷肩棠陵方豪别號少谷鄭善夫别號也可謂自知之審矣
</p>
<div class="section" id="title-48"><h2>
	治齋集十七卷<span class="jiazhu">浙江孫仰曾家藏本</span>
</h2></div>
<p class="em2">
	明萬鏜撰鏜字仕鳴進賢人弘治乙丑進士官至吏部尚書事迹附見明史李黙傳是編凡奏議十卷分順天南兵南臺勘夷北兵吏部辭謝稱賀八集文集四卷詩詞三卷每集冠以自序而其文一字不易蓋其後人印行之時分冠每集之首而忘其合而編之遂致複出也史載鏜爲南京都御史時以星變上言八事除名頗著丰采後爲嚴嵩汲引起爲副都御史征湖廣蜡爾山蠻勦撫失宜暫平復叛委罪於偏裨以解及居吏部委曲以順嵩反爲趙文華斥擠罷官則是集所載奏議未必盡爲可據詩文則更其餘事矣
</p>
<div class="section" id="title-49"><h2>
	南原集七卷<span class="jiazhu">江蘇周厚堉家藏本</span>
</h2></div>
<p class="em2">
	明王韋撰韋字欽佩上元人弘治乙丑進士官至太僕寺少卿明史文苑傳附見顧璘傳中韋與璘及朱應登陳沂相友善時有朱顧陳王之目朱顧皆羽翼北地共立壇墠而韋與陳沂獨心懲勦襲之非頗欲自出手眼閣試春隂一篇當時至謂有神助然所作多尚穠麗亦未能突過李何是編璘所選定凡詩三卷文四卷前有璘所作小傳一篇
</p>
<div class="section" id="title-50"><h2>
	西樵遺稿八卷<span class="jiazhu">浙江巡撫採進本</span>
</h2></div>
<p class="em2">
	明方獻夫撰獻夫有周易傳義約說已著錄是集名曰西樵以早年讀書西樵山也獻夫緣議禮驟貴故開卷即冠所上大禮疏明史本傳謂其雖執大政氣厭厭不振入閣之初攻者四起故集中多引疾求退之章無所謂嘉言碩畫云
</p>
<div class="section" id="title-51"><h2>
	行遠集行遠外集<span class="jiazhu">皆無卷數内府藏本</span>
</h2></div>
<p class="em2">
	明陸深撰深有南巡錄已著錄其文集續集刻於嘉靖中此集則崇禎庚午其曾孫休寧縣知縣起龍所編前有起龍述言一篇稱深隨地箸述散見四方者邈不可購所鐫正續集一百五十卷有奇十不得五迄今糢糊散佚又十之二三起龍睠懷先澤多方捜購見輒筆之又積至二十餘卷以次校編又稱附以年譜重開生面云云今考此本所載皆文裕集所已收蓋其時舊刻散佚因掇拾所存重刻此板故稱捜購實則非續獲於正續二集之外也所稱年譜今亦不存或裝輯偶漏或嵗久板又佚缺歟
</p>
<div class="section" id="title-52"><h2>
	雪窗詩六卷<span class="jiazhu">浙江汪汝瑮家藏本</span>
</h2></div>
<p class="em2">
	明吳爰撰爰字翼夫上海人本姓陸以父贅於吳故冒其姓本名瑗後去玉旁名爰則不知其何故也是集爲其門人高介所編淺弱殊甚如謝定翁招聯句詩云舊雨不來新雨至繡衣寧豈布衣嫌寧豈二字殆不成語又附載其里人張衎評語如朱隱翁易齋詩曰庖犧王天下龍馬負河圖夏禹治水成元龜呈洛書即密點其旁批於句下曰味易之深有此等語通集大抵此類殆故相侮弄耶
</p>
<div class="section" id="title-53"><h2>
	霞城集二十四卷<span class="jiazhu">浙江汪汝瑮家藏本</span>
</h2></div>
<p class="em2">
	明程誥撰誥字自邑歙縣人生平好遊所至山川都邑輒紀以詩卷帙雖多亦瑕瑜互見朱彝尊靜志居詩話云誥詩氣格專學空同第才情稍鈍色澤未鮮五言庶稱具體耳其論當矣
</p>
<div class="section" id="title-54"><h2>
	類稿十卷<span class="jiazhu">江西巡撫採進本</span>
</h2></div>
<p class="em2">
	明涂幾撰幾字守約又字孟規宜黃人以隱居著述稱然朱彝尊靜志居詩話謂幾嘗撰時事策十九篇上書孝廟大言不怍蓋非安於遯世者云云今觀其集亦不甚講經世之學也
</p>
<div class="section" id="title-55"><h2>
	士齋集三卷<span class="jiazhu">兩淮鹽政採進本</span>
</h2></div>
<p class="em2">
	明女子鄒賽貞撰賽貞當塗人贈監察御史謙之女翰林院編修濮韶之母也當時稱爲女士故自號曰士齋是集凡詩二卷襍文一卷其壻大學士費宏爲之序考明弘治中有御史鄒魯謫官蕭山令以私憾害何舜賔其子競結客復仇毆魯幾死遣官鞫實競與魯皆抵罪見於明史孝義傳今以賽貞所作其父謙行狀證之則賽貞即魯之妹也
</p>
<div class="section" id="title-56"><h2>
	丹巖集十卷<span class="jiazhu">浙江孫仰曾家藏本</span>
</h2></div>
<p class="em2">
	明黃雲撰雲字應龍丹巖其别號也崑山人弘治中以嵗貢授瑞州訓導是集凡詩四卷文六卷其門人巡按御史高安朱實昌所編中多與沈周文徵明諸人往來題咏之作
</p>
<div class="section" id="title-57"><h2>
	東壁遺稿二卷<span class="jiazhu">浙江孫仰曾家藏本</span>
</h2></div>
<p class="em2">
	明蔣燾撰燾字仰仁長洲人徐有貞之外孫也九嵗能究經史百家言十一嵗補郡學生十七嵗而卒祝允明爲作遺文後序載其死爲丹臺記事甚怪燾外舅程遵爲作墓誌墓碣集序乃無一語及之允明故好奇所作野記志怪諸書朱孟震河上楮談稱其百無一信則所述燾事殆影附李賀小傳爲之未必可據矣是編乃燾殁之後遵所編次凡論十五篇策五篇表四篇皆其揣摩科舉之文大抵才氣溢發有蘇氏父子遺意而神鋒太雋義藴未深則天限其年學問未足副之也遵序稱燾在時嘗題其文曰東壁錄故因其志題曰東壁遺稿云
</p>
<div class="section" id="title-58"><h2>
	尋樂堂集十一卷<span class="jiazhu">江西巡撫採進本</span>
</h2></div>
<p class="em2">
	明王烈撰烈字正邦樂安人尋樂其别號也成化弘治間諸生是集文五卷詩六卷末附其族孫澂江府經厯素節所撰行實一篇載其論文論經史之語蓋志大而學則未廣者也
</p>
<div class="section" id="title-59"><h2>
	康谷子集六卷<span class="jiazhu">湖南巡撫採進本</span>
</h2></div>
<p class="em2">
	明劉養微撰養微字敬伯廣濟人是集前三卷爲樂府及詩四卷則其說鈴及自譜四則其詩宗李夢陽而才力薄弱頗窘於邊幅其說鈴内極推夢陽謂古色過於子美未免爲偏好之言五卷以下附其弟養吉詩文及其遠祖天行文煥等傳又附劉秉鉁石浪詩鈔劉醇駿盟鷗集劉鵾化味閒軒遺稿數種皆寥寥數篇姑備劉氏一家之書而已
</p>
<div class="section" id="title-60"><h2>
	句曲紀遊詩一卷<span class="jiazhu">兩淮焉裕家藏本</span>
</h2></div>
<p class="em2">
	明朱凱撰凱字堯民長洲人與同里朱存理齊名稱爲二朱先生所著有堯民集久已散佚故朱彝尊明詩綜不載其詩但附其名於存理之下且云有句曲紀遊一卷今不傳此本乃馬裕家所藏未有馬人伯跋謂崇禎己巳仲秋摹錄成宏諸先哲詩因凱度先生談及借得此本抄於雙橘齋中云云則明末尚有傳本彝尊偶未見耳編中古體八首近體十七首乃正德丁卯三月十三日凱與東陽沈用之沈宜永兄弟同遊三茅山而作前有凱自序末有凱友吳奕跋
</p>
<div class="section" id="title-61"><h2>
	謙光堂詩集八卷<span class="jiazhu">兩江總督採進本</span>
</h2></div>
<p class="em2">
	明文城王朱彌鉗撰彌鉗號秋江翁唐莊王芝址次子初封文城王後以子宇温嗣封唐王彌鉗亦追封唐王諡曰恭明史附見唐王桱傳稱其有學行孝友篤至是集諸體詩凡八卷而賦物居其大半詠梅一韻至百首頗見才氣而骨格尚未成就集爲正德戊寅彌鉗所自編卷首有嘉靖辛丑思誠子序思誠子即宇温自號也親藩尊貴筆札例不署名然子序父集則又不當拘此格此亦於禮未協者矣
</p>
<div class="section" id="title-62"><h2>
	省愆稿五卷<span class="jiazhu">江西巡撫採進本</span>
</h2></div>
<p class="em2">
	明劉魁撰魁字煥吾泰和人正德丁卯舉人官至工部員外郎嘉靖時疏諫雷壇工作太急忤旨廷杖與楊爵周怡同長繫鎭撫司獄久之釋歸而卒隆慶初贈太常寺少卿事迹具明史本傳所著有晴川集仁恩錄今皆不傳此編乃其詩集其六世族孫承琦所編與黃淮省愆集同名蓋亦獄中作也魁少從王守仁游講良知之學登朝以氣節著吟咏非所注意大抵皆一時遣興之作而已
</p>
<div class="section" id="title-63"><h2>
	禺山文集一卷詩集四卷<span class="jiazhu">江蘇巡撫採進本</span>
</h2></div>
<p class="em2">
	明張含撰含字愈光永昌衞人正德丁卯舉人其學出於李夢陽又與楊愼最契故詩文皆愼所評定愼序有曰張子自少不喜爲時文舉子語見宋人厭棄之猶膩也其爲文必弓左字必蒼雅其推挹甚至然其病正坐於此故襞積字句而乏鎔鑄運化之功明人别有雕鏤堆砌一派含其先聲歟蓋愼在雲南無可共語得一好奇之士遂爲空谷足音不覺譽之過當且愼名旣重聞者咸推波助瀾而贋古之文又足以駴俗目含遂盛爲文士所稱實則塗飾之學與其師同一病源各現變證也
</p>
<div class="section" id="title-64"><h2>
	涇野集三十六卷<span class="jiazhu">浙江汪汝瑮家藏本</span>
</h2></div>
<p class="em2">
	明吕柟撰柟有周易說翼已著錄其集初刻於西安旣而佚缺其門人徐紳吳遵陶欽重爲刪補編次刻於眞定此本即眞定刻也柟之學出薛敬之敬之之學出於薛瑄授受有源故大旨不失醇正然頗刻意於字句好以詰屈奥澀爲高古往往離奇不常掩抑不盡貎似周秦間子書其亦漸漬於空同之說者歟
</p>
<div class="section" id="title-65"><h2>
	矯亭存稿十八卷續稿八卷<span class="jiazhu">兩淮馬裕家藏本</span>
</h2></div>
<p class="em2">
	明方鵬撰鵬有續觀感錄已著錄是集詩文多應酬之作所載筆記亦無所發明
</p>
<div class="section" id="title-66"><h2>
	韓五泉詩集四卷附錄二卷<span class="jiazhu">浙江汪汝瑮家藏本</span>
</h2></div>
<p class="em2">
	明韓邦靖撰邦靖有朝邑縣志已著錄是集乃其兄邦奇所編以誌傳二卷附錄於後邦靖兄弟負重名時有闗中二韓之目而詩則不出當日之風氣王九思云五泉子七言絶句詩絶類少陵古歌詞浸滛唐初逼漢魏矣標榜之詞未免溢美朱彝尊靜志居詩話曰五泉心摹手追乃在大復比於西原南泠不足方之孟有涯李嵩渚似勝一籌斯爲平允之論矣
</p>
<div class="section" id="title-67"><h2>
	鳥䑕山人集二十九卷<span class="jiazhu">兩淮馬裕家藏本</span>
</h2></div>
<p class="em2">
	明胡纘宗撰纘宗有安慶府志已著錄是編凡正德集四卷嘉靖集七卷鳥䑕山人小集十六卷後集二卷其詩激昂悲壯類近秦聲無娬媚之態是其所長多粗厲之音是其所短
</p>
<div class="section" id="title-68"><h2>
	擬涯翁擬古樂府二卷<span class="jiazhu">陝西巡撫採進本</span>
</h2></div>
<p class="em2">
	明胡纘宗撰纘宗游李東陽之門乃取東陽古樂府二卷以次屬和立題指事率由東陽之舊亦間有所釐正凡一百八首太康張光孝爲之評而其弟統宗爲之註
</p>
<div class="section" id="title-69"><h2>
	擬漢樂府八卷<span class="jiazhu">陝西巡撫採進本</span>
</h2></div>
<p class="em2">
	明胡纘宗撰一名輿上集以其多成之輿上也漢樂府多聲詞合寫不能復辨沈約宋書言之甚明纘宗乃揣摩題意爲之殊類於刻舟求劍况唐人歌詩之法宋人不傳惟小秦王一調勉强歌之尚須襍以虛聲乃能入律宋人歌詞之法元人亦不傳白石道人歌曲自度諸腔所註節拍今皆不省爲何等事矣纘宗乃於千年以外求漢樂府之音節不愈難而愈遠乎
</p>
<div class="section" id="title-70"><h2>
	邃谷集十二卷<span class="jiazhu">兩淮馬裕家藏本</span>
</h2></div>
<p class="em2">
	明戴冠撰案明有兩戴冠其一長洲人有禮記集說辨疑已著錄此戴冠字仲鶡信陽人正德戊辰進士官至山東提學副使事迹具明史本傳或混爲一人非也冠受業於鄉人何景明詩亦似之然景明詩雖風姿俊逸而醖釀猶深冠才學皆遜於師而徒守其格調殆所謂時女歩春終傷婉弱者矣
</p>
<div class="section" id="title-71"><h2>
	少岷拾存稿四卷附司徒大事記一卷<span class="jiazhu">兩江總督採進本</span>
</h2></div>
<p class="em2">
	明曾璵撰璵字東玉瀘州人正德戊辰進士官至建昌府知府宸濠之叛璵率屬引兵從王守仁破賊收復南康集中有平江凱歌即記是事也璵號少岷山人其集本曰少岷存稿此本乃隆慶辛未南京工部主事章懋所選定故曰拾存後載司徒大事紀一卷自裁冗食至重漕政凡十條皆陳嘗世時務題曰戶部江西司郎中臣曾璵修蓋奏進之書附刻集末者也
</p>
<div class="section" id="title-72"><h2>
	毛襄懋集十八卷<span class="jiazhu">江西巡撫採進本</span>
</h2></div>
<p class="em2">
	明毛伯温撰伯温有奏議已著錄此本凡詩十卷文八卷文格頗疎暢詩則所造不深詞多淺易蓋伯温北拒蒙古南服安南以功名自見於世文章非所專營童承敘序稱正德間李何首倡雅頌復振嗣響有唐伯温亦其一乃自尊其師之詞非公論也
</p>
<div class="section" id="title-73"><h2>
	東塘詩集十卷<span class="jiazhu">浙江范懋柱家天一閣藏本</span>
</h2></div>
<p class="em2">
	明毛伯温撰是集爲伯温所自編後併入全集此乃其初岀别行之本
</p>
<div class="section" id="title-74"><h2>
	歐陽恭簡集二十二卷<span class="jiazhu">浙江巡撫採進本</span>
</h2></div>
<p class="em2">
	明歐陽鐸撰鐸字崇道泰和人正德戊辰進士官至吏部右侍郎諡恭簡事迹具明史本傳史稱鐸淸介自持内行修飭嘗知延平毁滛祠百十所以其材葺學宫壇廟今考集中延平改建山川壇記具載其事與史相符集中又有上嚴嵩書然祗敘述榮遇而無一字及其相業猶異於稱功頌德之流其文娟秀自喜而邊幅頗狹詩多近體又遜於文
</p>
<div class="section" id="title-75"><h2>
	東畬集十四卷<span class="jiazhu">浙江汪汝瑮家藏本</span>
</h2></div>
<p class="em2">
	明錢琦撰琦有錢子測語已著錄是集爲其子蘥蔉等所編其文如申請設縣事宜以及論禦寇勸捕蝗諸作皆能留心世務詩則氣味和粹而警策者稀陸師遂稱其七言絶句云江北滁南數日程蕭蕭落木送秋聲夕陽滿地鳥飛絶人在亂山堆裏行頗亦瀟灑有致然集中似此者正不多覯也
</p>
<div class="section" id="title-76"><h2>
	峯溪集五卷外集一卷<span class="jiazhu">浙江孫仰曾家藏本</span>
</h2></div>
<p class="em2">
	明孫璽撰璽字朝信平湖人正德戊辰進士官至山西按察司僉事是集乃其子刑部尚書植所編璽先世居松江之華亭南有九峯東有盛溪自號曰峯溪道人併以名集卷一至卷四爲詩多往來滇晉道中游覽之作卷五爲文不過試策書啟之類外集則其任揚州時所頒條令也
</p>
<div class="section" id="title-77"><h2>
	棠陵集八卷<span class="jiazhu">浙江汪汝瑮家藏本</span>
</h2></div>
<p class="em2">
	明方豪撰豪有斷碑集已著錄是集前六卷爲文後二卷爲詩豪與鄭善夫友善集中有祭鄭繼之文敘交情極爲篤摯而詩則不及善夫遠甚
</p>
<div class="section" id="title-78"><h2>
	鍾筠溪家藏集三十卷<span class="jiazhu">浙江范懋柱家天一閣藏本</span>
</h2></div>
<p class="em2">
	明鍾芳撰芳有春秋集要已著錄瓊州府志載芳詩文集二十卷此集文二十四卷詩六卷與志不符蓋志誤三爲二也第二十卷第二十一卷爲讀書札記第二十二卷爲皇極經世圖續所推起宋神宗迄明嘉靖第二十三卷爲襍著第二十四卷爲夷情要覽蓋皆各自爲書者附編於文集中云
</p>
<div class="section" id="title-79"><h2>
	丁吏部文選八卷<span class="jiazhu">江蘇巡撫採進本</span>
</h2></div>
<p class="em2">
	明丁奉撰奉字獻之常熟人正德戊辰進士官至南京吏部耶中著有南湖留藁南湖逸藁此集則宣城梅守箕合二藁選輯者也凡詩四卷文四卷而詩末附以史贊文末又附詩三首體例頗爲叢脞詩文皆未成家史論二卷亦大半陳因之語
</p>
<div class="section" id="title-80"><h2>
	漁石集四卷<span class="jiazhu">兩淮鹽政採進本</span>
</h2></div>
<p class="em2">
	明唐龍撰龍有易經大旨已著錄龍敭歷中外所著有黔南集江右集闗中集晉陽集維上集陝提學僉事王維賢爲合而刻之以成此集其文頗具浩瀚之氣詩尤長於五言然集中自朱彝尊詩話所摘數聯以外亦復罕逢佳句矣
</p>
<div class="section" id="title-81"><h2>
	塗水集八卷<span class="jiazhu">浙江朱彝尊家曝書亭藏本</span>
</h2></div>
<p class="em2">
	明寇天敘撰天敘字子惇榆次人正德戊辰進士官至兵部侍郎事迹具明史本傳是集凡詩文三卷巡撫陝西時奏疏五卷天敘爲應天府丞時值武宗南征宸濠力抗權倖以風節著後巡撫甘肅又屢以戰功顯詞采則非所擅長故郭璽序亦稱其平日未嘗肆志於文章云
</p>
<div class="section" id="title-82"><h2>
	東廓集十二卷<span class="jiazhu">江西巡撫採進本</span>
</h2></div>
<p class="em2">
	明鄒守益撰守益字謙之安福人正德辛未進士官至南京國子監祭酒隆慶初追諡文莊事迹具明史儒林傳守益傳王守仁之學詩文皆闡發心性之語其門人陳辰始編錄所作爲東廓初稿東廓山名守益講學處也諸門人又梓其切要者一百二十四篇名曰摘稿而晩年著述則未之備是編爲嘉靖中所刋題建寧府知府劉佃彚選同知董燧編次通判黃文明掄集又題門人周怡宋儀望邵廉續編孫德涵等十八人重輯錯互顚舛莫知竟出誰手也史稱世宗欲去興獻帝本生之稱守益疏諌下獄拷掠嘉靖二十九年九廟災守益疏陳上下交修之道又忤旨落職其疏具載本傳今集中乃不載考千頃堂書目此集之外尚有東廓遺稿十三卷今未見其本或别收於遺稿中歟
</p>
<div class="section" id="title-83"><h2>
	陽峯家藏集三十五卷<span class="jiazhu">浙江孫仰曾家藏本</span>
</h2></div>
<p class="em2">
	明張璧撰璧字崇象石首人正德辛未進士官至禮部尚書東閣大學士諡文簡是集爲璧居内閣時所自編首以經筵講章及議典禮之文次爲應制諸詩及誥勅賦頌表疏次爲古今體詩及襍文璧當夏言嚴嵩相持之時入閣不及一年而卒明史不爲立傳其人蓋無所短長者今觀其詩文殆亦如其爲人焉
</p>
<div class="section" id="title-84"><h2>
	黼庵遺稿十卷<span class="jiazhu">江蘇巡撫採進本</span>
</h2></div>
<p class="em2">
	明柴奇撰奇字德美崑山人正德辛未進士官至應天府尹奇在正德時諫南巡劾權倖及上邊儲屯政諸疏頗著直聲以當時自焚其草故集中不載是編前有正德辛巳題識稱舊有石池詩稿石池文稿嘉樹軒紀聞各一册己卯轉南光祿失之重置一册錄後來之作時有所憶或就人錄得亦錯置其間云云蓋猶奇所手編也凡詩六卷襍文四卷皆平易有餘精深不足鄒守益序稱其詩文典雅雄健不落骩骳不矜刻峭友朋推挹之詞耳
</p>
<div class="section" id="title-85"><h2>
	巽峯集十二卷附錄一卷<span class="jiazhu">兩淮鹽政採進本</span>
</h2></div>
<p class="em2">
	明尹襄撰襄字舜弼號巽峯永新人正德辛未進士官至司經局洗馬是集凡詩五卷文七卷後有其子祖懋題識謂原集十卷刻於閩中繼復收輯得十二卷其文持論頗純正而波瀾結搆則未造古人
</p>
<div class="section" id="title-86"><h2>
	平田詩集二卷<span class="jiazhu">陝西巡撫採進本</span>
</h2></div>
<p class="em2">
	明管楫撰楫字汝濟號平田又號竹木山人咸寧人正德辛未進士官至右副都御史巡撫山東因與嚴嵩相忤辭疾家居二十年文徴明嘗畫平田草堂杜曲山房二圖並詩貽之重其人也此集前有張治道序稱驪邑令刻諸縣齋楫不知也又有楫自序稱再閱舊稿又删其十之三然其本今皆不傳故朱彝尊作明詩綜不列其名此本乃乾隆初其裔孫錫綬所輯其詩頗沿七子之派蓋楫與薛蕙何景明高叔嗣諸人相倡和漸染而然也
</p>
<div class="section" id="title-87"><h2>
	費文通集選要六卷<span class="jiazhu">江蘇巡撫採進本</span>
</h2></div>
<p class="em2">
	明費宷撰宷有廣信府志已著錄所著文名鍾石集本二十四卷此本乃劉同升許穀所選與其兄宏詩文合刻之本也
</p>
<div class="section" id="title-88"><h2>
	東巖詩集八卷<span class="jiazhu">浙江巡撫採進本</span>
</h2></div>
<p class="em2">
	明夏尚樸撰尚樸有東巖文集已著錄此編乃其詩集多涉理語近白沙定山流派集中讀擊壤集絶句云閑中風月吟邊見始信堯夫是我師其宗法可知也
</p>
<div class="section" id="title-89"><h2>
	古菴文集十卷<span class="jiazhu">兩江總督採進本</span>
</h2></div>
<p class="em2">
	明毛憲撰憲有諫垣奏草已著錄是集乃其子訢所編凡文八卷詩二卷憲居言路以戅直稱故所作頗有剛勁之氣以耳疾謝歸後與王守仁湛若水諸人講學繩墨自守務爲篤實故亦不恣意高談然以文章而論則於是事非當家也
</p>
<div class="section" id="title-90"><h2>
	蓉川集七卷<span class="jiazhu">兩江總督採進本</span>
</h2></div>
<p class="em2">
	明齊之鸞撰之鸞字瑞卿桐城人正德辛未進士官至河南按察使事蹟具明史本傳是集爲其曾孫山所編凡五種一曰南征紀行爲其從征宸濠時所作襍詩後附賦一首一曰悠然亭襍詩爲其官南京時作後附記序三首一曰開堰集爲其在安慶時所作一曰厯官疏草皆其奏議起正德九年訖嘉靖八年每種爲一卷一曰入夏錄析爲三卷乃其僉事寧夏時作前二卷皆詩後一卷則襍文别以汪元錫等贈言附於末而總冠以小傳行狀年譜後有山跋語稱閒遊市闠得遺稿數篇已而徧厯茶坊藥肆恣意搜輯編次成帙因康熙己未詔修明史檄取入夏錄送官遂裒而付諸剞劂蓋之鸞位雖不顯然在正嘉之間卓卓稱名臣故史館徵其著作以備采擇今觀其奏疏詞多剴切猶可想見風采詩則非所專長也
</p>
<div class="section" id="title-91"><h2>
	節愛汪府君詩集二卷<span class="jiazhu">浙江范懋柱家天一閣藏本</span>
</h2></div>
<p class="em2">
	明汪文盛撰文盛字希周崇陽人正德辛未進士除饒州推官入爲兵部武選司主事諫南巡廷杖嘉靖初出知福州厯官按察使以僉都御史巡撫雲南進大理卿事迹附見明史毛伯温傳伯温之官安南也文盛功居多顧不得優敘論者惜之其知福州也有惠政郡人爲立節愛祠故傅海舟編次其詩即以名集詩多虛響不出北地信陽門徑朱彝尊明詩綜所選萬年枝上露淸華一首題曰西苑今考此集實爲擬古八首之一不知彝尊何以改其原題其偶誤也歟
</p>
<div class="section" id="title-92"><h2>
	後齋遺藁二卷<span class="jiazhu">浙江汪汝瑮家藏本</span>
</h2></div>
<p class="em2">
	明陳憲撰憲字伯度後齋其號也餘干人正德辛未進士官至貴州布政使司叅議是集公餘紀拙一卷粤江行藁一卷乃憲之子鄞縣丞照所編首有戴鱀序謂其得鄉先哲胡居仁之傳故詩多理語鮮風人之致云
</p>
<div class="section" id="title-93"><h2>
	桃谷遺稿一卷<span class="jiazhu">兩淮馬裕家藏本</span>
</h2></div>
<p class="em2">
	明陸俸撰俸字天爵吳縣人正德辛未進士官刑部時嘗以諫南巡廷杖後終於寳慶府知府其詩多應酬牽率之作而時露風格岳岱今雨瑶華謂其晩就操觚靈心夙搆頴悟居多蓋天姿高而學力未至者也
</p>
<div class="section" id="title-94"><h2>
	漸齋詩草二卷<span class="jiazhu">浙江巡撫採進本</span>
</h2></div>
<p class="em2">
	明趙漢撰漢字鴻逵平湖人正德辛未進士官至山西布政司參政是集刻於嘉靖乙卯詩學江西於爾時爲别調然風格雖異興象未深
</p>
<div class="section" id="title-95"><h2>
	襄敏集四卷<span class="jiazhu">浙江汪啟淑家藏本</span>
</h2></div>
<p class="em2">
	明王以旂撰以旂有漕河奏議已著錄是集爲其子籥所編凡詩二卷文二卷以旂治河按邊皆以功見而詞章不著於當時此集所存大抵皆應酬作也
</p>
<div class="section" id="title-96"><h2>
	琴溪集八卷<span class="jiazhu">兩淮鹽政採進本</span>
</h2></div>
<p class="em2">
	明陳寰撰寰字原大常熟人正德辛未進士官至南京國子監祭酒寰與桂萼爲同年官翰林時乃力斥萼議大禮之非坐是移南京旋告歸其人足重詩文則皆不入格
</p>
<div class="section" id="title-97"><h2>
	八厓集十三卷<span class="jiazhu">浙江巡撫採進本</span>
</h2></div>
<p class="em2">
	明周廷用撰廷用字子賢華容人正德辛未進士官至江西按察使是集賦一卷詩六卷文二卷後附緖論四卷則其訓飭士民之言顧璘國寳新編以廷用爲殿其贊云按察人豪濶視放言文藻性成早垂鉅篇然廷用自以耿直傳不必以文藻著也
</p>
<div class="section" id="title-98"><h2>
	常評事集一卷<span class="jiazhu">山西巡撫採進本</span>
</h2></div>
<p class="em2">
	明常倫撰倫字明卿號樓居子沁水人正德辛未進士除大理寺評事謫壽州州判遷知寧羌州負才凌傲屢爲忌者所中後因跨馬疾馳馬渴赴飮墮水死年僅三十有四是集賦五首樂府二十一首各體詩百餘首傳贊等襍著數篇附之王世貞謂其詩如沙兒駒驕嘶自賞未諧歩驟陳子龍則謂其氣骨高朗頗能自運今觀是編合二人之論乃爲定評國朝王士禎分甘餘話云明詩人有早慧而年不得四十者如陳后岡董中峯與明卿之屬汗血方新而筋骨未就秀而不實殊可惜也
</p>
<div class="section" id="title-99"><h2>
	鷗汀長古集二卷前集二卷别集二卷續集一卷漁嘯集二卷頓詩一卷<span class="jiazhu">直隸總督採進本</span>
</h2></div>
<p class="em2">
	明頓銳撰銳字叔養涿州人正德辛未進士官代府右長史銳少負詩名當時稱涿郡有才一石銳得其八斗晩年卜居懷玉山吟咏自適其五言古詩氣韻淸拔頗爲入格七言古詩跌蕩自喜而少翦裁近體專尚音節數篇以外意境多同蓋變化之功猶未至也
</p>
<div class="section" id="title-100"><h2>
	沓東集十卷<span class="jiazhu">浙江孫仰曾家藏本</span>
</h2></div>
<p class="em2">
	明郭維藩撰維藩字价夫正德辛未進士官至太常寺少卿兼翰林院侍讀學士掌院事是集詩文各五卷皆乏深湛之思其門人河南巡撫蔡汝楠序稱所著經筵南雍二稿俱不可見此集巳非完書由維藩存曰無意傳其詞章蓋亦道其實也
</p>
<div class="section" id="title-101"><h2>
	海涯集十卷<span class="jiazhu">浙江汪汝瑮家藏本</span>
</h2></div>
<p class="em2">
	明顧磐撰磐字子安南直隸通州人正德癸酉舉人是集詩四卷詩餘附焉文六卷集中如考正鄉賢祀典以及水利馬政諸作於鄉邑利病亦頗詳核然大致以流利爲主故不爲詰屈亦不造精深
</p>
<div class="section" id="title-102"><h2>
	南湖詩集四卷<span class="jiazhu">浙江汪汝瑮家藏本</span>
</h2></div>
<p class="em2">
	明張綖撰綖有杜詩通已著錄是集詩多豔體頗涉佻薄殆玉臺香奩之末流毎卷皆附詞數闋考綖嘗作塡詞圖譜蓋刻意於倚聲者宜其詩皆如詞矣
</p>
<div class="section" id="title-103"><h2>
	古山集四卷<span class="jiazhu">江西巡撫採進本</span>
</h2></div>
<p class="em2">
	明桂華撰華字子朴安仁人正德癸酉舉人大學士萼之兄也嘗從胡居仁門人張正游故所學頗爲醇正詩文則尚未成家
</p>
<div class="section" id="title-104"><h2>
	渭厓文集十卷<span class="jiazhu">江蘇巡撫採進本</span>
</h2></div>
<p class="em2">
	明霍韜撰韜有明良集已著錄是編爲其子與瑕與琦所編皆所作襍文惟七卷有詩數十首韜性强執謬戾不顧是非議尊興獻爲皇考則斥司馬光不知忠孝不當從祀孔廟議合祀天地則並詆及周禮可謂無忌憚者其他文亦皆爭辨廹急異乎有德之言前有倫以諒金立敬二序譽之甚力蓋一其鄉曲一其年家子也
</p>
<div class="section" id="title-105"><h2>
	西原遺書二卷<span class="jiazhu">直隸總督採進本</span>
</h2></div>
<p class="em2">
	明薛蕙撰蕙有約言已著錄是編乃戶部侍郎南充王廷所輯嘉靖癸亥刻於揚州皆其與人講學往復書札也其闡中庸中和之說孟子性善之旨研析頗至惟推崇釋道太甚如云空寂者即吾未發之本心定慧者即古聖人之誠明又云禪學不惟賢於後世之仙學雖吾後儒之學亦非其倫又於論黃庭大洞諸經俱自謂得其要妙皆不免參雜二氏未能粹然一出於正蕙本詩人考功一集馳驟於何景明徐禎卿高叔嗣聞並騖爭先原足以自傳不朽乃求名不巳晩年忽遁而講學所講之學又蹖駁如是反貽嗤點於後來蛇本無足子爲之足其蕙之謂乎
</p>
<div class="section" id="title-106"><h2>
	谿田文集十一卷補遺一卷<span class="jiazhu">兩江總督採進本</span>
</h2></div>
<p class="em2">
	明馬理撰理有周易贊義已著錄是集凡文六卷詩五卷補遺一卷則有文無詩理少從王恕游務爲篤實之學故所詁諸經亦多所闡發惟其文喜摹尚書似夏侯湛昆弟誥之體遣詞宅句塗飾琱刻其爲贋古視李夢陽又甚焉明史儒林傳載楊一淸督學闗中見理及吕柟康海文大奇之曰康生之文章馬生吕生之經術皆天下士也則一淸雖賞識之巳不以文章許理與柟矣史又稱理名震都下高麗使者慕之錄其文以去蓋亦以其人重之耳
</p>
<div class="section" id="title-107"><h2>
	頤山私稿十卷<span class="jiazhu">副都御史黃登賢家藏本</span>
</h2></div>
<p class="em2">
	明吳仕撰仕字克學號頤山宜興人正德甲戌進士官至四川布政司參政是編凡詩三卷文七卷皆意境平淺不耐㝷繹
</p>
<div class="section" id="title-108"><h2>
	南泠集十二卷<span class="jiazhu">兩江總督採進本</span>
</h2></div>
<p class="em2">
	明蔣山卿撰山卿字子雲千頃堂書目作字仙卿傳寫誤也儀眞人正德甲戌進士官至廣西布政司參政是集爲山卿所自訂其門人喬佑校刻前有自序云弱冠見東吳顧吏部寳應朱戶曹教以讀漢魏晉宋唐人之詩年二十九舉進士好與同年亳州薛子蕙研攻古作是時信陽何子景明與薛隣嘗聞其緖論焉其學詩大旨巳盡於此顧璘序稱其下筆千言才情煥發朋輩每爲歛手而王世貞又以不堪咀嚼少之持論互異今觀其集正韓愈所謂無好無惡之詩耳
</p>
<div class="section" id="title-109"><h2>
	函山集十卷<span class="jiazhu">山東巡撫採進本</span>
</h2></div>
<p class="em2">
	明劉天民撰天民字希尹號函山厯城人正德甲戊進士除戶部主事諫武宗南征廷杖改禮部諫大禮復廷杖遷吏部郎中出知壽州厯官按察司副使朱彝尊詩話稱天民晚以計吏罷憤懣不平恒逃於詞曲而顧璘序則稱其内境春容神遊太古無芥蒂於得失今觀其集中如擬宮詞五十首古别離宿楚相祠等作尚可謂怨而不怒者特其摹仿太多不能卓然自成一家耳所著本有蟲吟草間集剌壽稿遊蜀稿田間集諸目其孫亮采彚而刻之共爲此集云
</p>
<div class="section" id="title-110"><h2>
	崇渚集一百卷<span class="jiazhu">浙江汪汝瑮家藏本</span>
</h2></div>
<p class="em2">
	明李濓撰濂有祥符先賢傳已著錄明史文苑傳載濂少年嘗作理情賦其友左國璣持以示李夢陽夢陽大嗟賞訪之吹臺濂自此聲馳河洛間旣罷歸益肆力於學遂以古文名於時又稱濓初受知夢陽後不屑附和此集詩三十八卷文六十二卷乃濂所自訂皆於七子之外挺然自爲一格大抵筆鋒踔厲泉湧颷馳而裁翦尚疎不免才多之患濂跋石珤熊峯集謂詩文傳世豈貴於多其說良是而自定巳作乃不能盡翦榛楛信乎割愛之難也
</p>
<div class="section" id="title-111"><h2>
	觀政集一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明李濂撰濂是集乃其正德乙亥在京觀政時所作故以爲名凡賦二篇各體詩二百五十四首襍著八篇考濂爲正德甲戌進士乙亥爲登第之次年猶少作也
</p>
<div class="section" id="title-112"><h2>
	洞陽詩集二十卷<span class="jiazhu">浙江汪汝瑮家藏本</span>
</h2></div>
<p class="em2">
	明顧可久撰可久字與新無錫人正德甲戌進士官至廣東按察司副使是編標曰洞陽詩集而子目俱題曰在澗集考千頃堂書目可久有在署草八卷在疚草二卷温陵集六卷虔州草一卷珠崖草一卷在澗集十九卷無洞陽集之名蓋總彚諸集名曰洞陽而仍各自爲書也此集凡二十卷首尾完具而黃虞稷作十九卷豈所見之本偶未全歟其詩古體頗散漫律體多乏堅老七言絶句尤學質朴而不成
</p>
<div class="section" id="title-113"><h2>
	人瑞翁集一卷<span class="jiazhu">浙江巡撫採進本</span>
</h2></div>
<p class="em2">
	明林春澤撰春澤字德敷侯官人正德甲戌進士官至平番府知府年百有四嵗有司爲建人瑞坊故以人瑞翁名其集原本十二卷今未見傳本此本其曾孫愼所重編也春澤少與鄭善夫游互相切磋故其詩頗有體裁但乏深思厚力耳
</p>
<div class="section" id="title-114"><h2>
	谷平文集五卷<span class="jiazhu">江西巡撫採進本</span>
</h2></div>
<p class="em2">
	明李中撰中字子庸吉水人正德甲戌進士官至總督南京糧儲都察院副都御史諡莊介事迹具明史本傳是集爲其門人羅洪先所編其曰谷平者以其所居之里名之也凡疏二十有八目錄三百九十六書問三十有三詩文一百六十有五大抵講學者爲多
</p>
<div class="section" id="title-115"><h2>
	石居漫興稿二卷<span class="jiazhu">浙江汪汝瑮家藏本</span>
</h2></div>
<p class="em2">
	明陳器撰器字德器臨海人正德甲戌進士官至刑部郎中嘗得三奇石置之别業晨夕臨玩遂自號三石山人而其孫承翁編次遺稿亦遂名曰石居詞多淺易
</p>
<div class="section" id="title-116"><h2>
	明水文集十四卷<span class="jiazhu">兩江總督採進本</span>
</h2></div>
<p class="em2">
	明陳九川撰九川字惟濬號竹亭臨川人正德甲戌進士官太常寺博士時以直諫廷杖嘉靖初爲禮部主客司郎中復以事謫戍放還居明水山遂易號明水初九川釋褐時告歸謁王守仁講無善無惡之旨遂稱弟子撫州爲姚江之學者自九川始是集乃其門人董君和所編凡文八卷大抵皆講學之語詩六卷小有韻致而不免薄弱
</p>
<div class="section" id="title-117"><h2>
	鹿原存稿九卷<span class="jiazhu">浙江汪汝瑮家藏本</span>
</h2></div>
<p class="em2">
	明戴欽撰欽字時亮馬平人正德甲戌進士官至刑部郎中以諫大禮廷杖創重而卒其集刻於閩者八卷曰王溪存稿刻於滇者二卷曰戴秋官集此則其姪希顥所合輯凡文二卷詩七卷欽與何景明李濂薛蕙等同時友善所作頗刻意摹古然不越北地之餘派
</p>
<div class="section" id="title-118"><h2>
	黃洛邨集二卷<span class="jiazhu">兩江總督採進本</span>
</h2></div>
<p class="em2">
	明黃弘綱撰弘綱字正之雩都人正德丙子舉人官至刑部主事是集乃其孫宜璞所刻上卷書翰多與鄒守益羅洪先聶豹輩講學之語蓋弘綱師事王守仁傳良知之說也下卷襍著及詩數十首則率皆應俗之作
</p>
<div class="section" id="title-119"><h2>
	雙江文集十四卷<span class="jiazhu">江西巡撫採進本</span>
</h2></div>
<p class="em2">
	明聶豹撰豹有困辨錄已著錄是集乃其姪禮部郎中靜所編第一卷至第十一卷皆文第十二卷爲詩第十三卷又爲壽文襍著而註曰即困辨錄疑靜所編本十二卷其後人又摭壽文及困辨錄附見其後也
</p>
<div class="section" id="title-120"><h2>
	東洲集二十卷續集十卷<span class="jiazhu">江蘇巡撫採進本</span>
</h2></div>
<p class="em2">
	明崔桐撰桐字來鳳海門人正德丁丑進士官至禮部右侍郎事迹附見明史舒芬傳以與芬俱疏諫南巡廷杖故也是集凡詩九卷詞一卷文十卷續集詩六卷文四卷江南通志所載卷帙與此相同千頃堂書目作東洲集三十卷續集十卷明史藝文志作東洲集四十卷疑黃虞稷誤二十爲三十明志據虞稷之目合而計之共爲四十卷也
</p>
<div class="section" id="title-121"><h2>
	東麓稿十卷<span class="jiazhu">兩淮鹽政採進本</span>
</h2></div>
<p class="em2">
	明汪佃撰佃字友之弋陽人正德丁丑進士官翰林院編修後出爲建寧府通判其集無大疵累亦無所見長
</p>
<div class="section" id="title-122"><h2>
	靑湖文集十四卷<span class="jiazhu">浙江巡撫採進本</span>
</h2></div>
<p class="em2">
	明汪應軫撰應軫字子宿浙江山陰人正德丁丑進士官至江西提學僉事事迹具明史本傳是集爲其子延良所編前七卷爲文後七卷爲詩應軫有吏才兼以氣節著史稱其在戶科嵗餘所上凡三十餘䟽皆切時弊今觀集中諸奏牘多侃直之言頗見風采詩文則率皆樸實猶守成宏之舊格
</p>
<div class="section" id="title-123"><h2>
	紫峯集十三卷<span class="jiazhu">福建巡撫採進本</span>
</h2></div>
<p class="em2">
	明陳琛撰琛有易經淺說已著錄是集詩五卷文七卷正學編一卷末以年譜附焉初刻於嘉靖中此其裔孫所重刻也明史儒林傳附琛蔡淸傳末稱琛杜門獨學淸見其文異之曰吾得友此人足矣琛因介友人以見淸云云今觀其詩皆濂洛風雅一派其文亦類語錄講義蓋其淵源如是云
</p>
<div class="section" id="title-124"><h2>
	靑蘿文集二十卷<span class="jiazhu">兩江總督採進本</span>
</h2></div>
<p class="em2">
	明王漸逵撰漸逵字用儀號靑蘿子番禺人正德丁丑進士官刑部主事家居十餘年以薦起官言事不報復乞歸是集文八卷首載陳愚見以裨聖化乞創立以存根本兩疏即其復起時所上詩分北遊大隱羅浮靈洲中洞樾森雙魚深明洛澄越山白雲蘿山十二稿稿爲一卷其鐡橋一絶朱彝尊詩話謂其追踪許碏閬苑花前之作然沙中金屑正復不能多覯也
</p>
<div class="section" id="title-125"><h2>
	西玄集八卷<span class="jiazhu">浙江汪汝瑮家藏本</span>
</h2></div>
<p class="em2">
	明馬汝驥撰汝驥字仲房綏德人正德丁丑進士改庶吉士以諌南巡廷杖出爲澤州知州世宗立召還授編修官至禮部右侍郎謚文簡事迹附見明史舒芬傳是集古體二卷今體六卷蔣一葵云仲房詩有沉理而無玄趣黃靑甫謂其詩整錬似法顔謝隊仗森然求之聲律未造其深亦不失爲高流蓋汝驥刻意鎔煉務求典重其長短皆在於是也
</p>
<div class="section" id="title-126"><h2>
	戴中丞遺集八卷<span class="jiazhu">兩江總督採進本</span>
</h2></div>
<p class="em2">
	明戴鱀撰鱀字時重或作時量字之訛也號東石鄞縣人正德丁丑進士官至四川巡撫是集千頃堂書目作東石遺稿凡詩四卷襍文五卷其子士充所編張時徹序謂其負恢廓之才不屑屑爭雄鉛槧或有丐請輙伸紙濡毫應之故集中諸作多傷率易獨鄞水利三敘及海防策以情形目擊言之較爲確鑿云
</p>
<div class="section" id="title-127"><h2>
	筆峯存稿五卷<span class="jiazhu">福建巡撫採進本</span>
</h2></div>
<p class="em2">
	明王鳳靈撰鳳靈字應時莆田人筆峯其自號也正德丁丑進士官至廣西布政司參政鳳靈官刑曹時曾疏論宦官張銳都督錢安大辟之不當贖及給事中陳洸顯罪之無可曲宥其言甚直朝議莫能奪守淮時救災疏凡六上卒以好激論天下事見忌罷歸死於倭難生平所著有淮陽急稿及漫稿彚稿淨稿各二十卷旋皆散佚兹集乃其孫介所蒐輯至崇禎時板漶元孫夢暘又重刋之凡文四卷賦詩一卷
</p>
<div class="section" id="title-128"><h2>
	桂洲集十八卷<span class="jiazhu">江西巡撫採進本</span>
</h2></div>
<p class="em2">
	明夏言撰言有南宫奏稿已著錄此集凡賦詩詞八卷文十卷首有年譜言未相時以詞曲擅名然集内詞亦未甚工詩文宏整而平易猶明中葉之舊格
</p>
<div class="section" id="title-129"><h2>
	朱福州集六卷<span class="jiazhu">浙江汪汝瑮家藏本</span>
</h2></div>
<p class="em2">
	明朱豹撰豹字子文上海人正德丁丑進士官至福州府知府是集爲其子察卿及其友馮遷所編凡詩三卷奏疏三卷詩學中唐以流麗淸切爲主
</p>
<div class="section" id="title-130"><h2>
	過庭私錄七卷外集一卷<span class="jiazhu">江西巡撫採進本</span>
</h2></div>
<p class="em2">
	明吳鼎撰鼎字維新號泉亭又自號支離子錢塘人正德丁丑進士官至廣西布政司參議是集其仲子遵晦所錄故以過庭爲名皆散體之文末附賦騷古詩數首外集則皆詩也文有整飭平雅者亦有微近俗調者金石文字頗失翦裁有韻之文則更逊矣
</p>
<div class="section" id="title-131"><h2>
	半洲稿四卷<span class="jiazhu">浙江孫仰曾家藏本</span>
</h2></div>
<p class="em2">
	明張經撰卷首題曰蔡經蓋其未復姓時所刋也經字廷彝侯官人正德丁丑進士累官南京兵部尚書總督軍務改左都御史爲嚴嵩搆陷坐以失律棄市後追諡襄愍事迹具明史本傳是集第一卷爲北寓稿乃經官御史時所著次爲南行稿爲嘉興府知府時所著次爲西征稿爲大理卿時奉命安輯闗西時所著次爲東巡稿巡撫山東時所著詩多五七言近體頗摹唐調蓋正當太倉厯下初變風氣之時也
</p>
<div class="section" id="title-132"><h2>
	鄭思齊文集一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明鄭洛書撰洛書字啟範思齋其號也莆田人正德丁丑進士官至監察御史提督南直隸學政事迹附見明史解一貫傳是集前後無序跋不知誰所編次亦無目錄僅序九篇記三篇賦二篇寥寥不成卷帙又皆應酬之作殆非完本
</p>
<div class="section" id="title-133"><h2>
	林次崖集十八卷<span class="jiazhu">福建巡撫採進本</span>
</h2></div>
<p class="em2">
	明林希元撰希元有易經存疑已著錄是集爲其子有梧所編凡奏疏四卷書二卷揭帖附焉序三卷記碑共一卷論說議共一卷襍著一卷誌表一卷傳行狀一卷祭文哀詞二卷詩二卷詞附焉希元之學宗其鄉人蔡淸故於明代諸儒惟推薛瑄胡居仁與王守仁同時而排其傳習錄最力雖與守仁門人季本同年相善而與本之書亦不少假借其師其祭守仁文但推其功業而已無一字及其學問也至其氣質剛急銳於用世則類其鄉人陳眞晟故其爲南京大理寺評事則忤江彬忤御史譚會忤大理寺卿陳琳坐謫泗州州判及爲大理寺丞又請勦遼東叛兵坐謫欽州知州官廣東時值安南莫登庸簒國力請討之䟽凡六上竟坐是中計典歸歸後又以爭郡邑利病幾中危法其負氣喜任事蓋可想見其由泗州再入大理也蓋方獻夫霍韜薦之故與二人頗相契集中與周石厓書亦自稱氣味與兀厓相似又自稱大禮安南之議所見與兀厓同兀厓者韜别號也然在泗州時張璁桂萼欲援之同議大禮終謝不行則諸人固不足爲希元累矣集中有與汪可亭書曰今海内推大家者二人曰李崆峒何大復二子雕詞鑄意刮陳去新力挽頽風以還之古以爲一時文人也然考其所得典謨已乎盤誥巳乎余皆未能知也云云則非惟學問闢姚江即文章亦闢北地信陽故其詩文皆惟意所如務盡所欲言乃止往往俚語與雅詞相參儷句與散體間用蓋其素志原不欲以是見長云
</p>
<div class="section" id="title-134"><h2>
	玩鹿亭稿八卷附錄一卷<span class="jiazhu">浙江巡撫採進本</span>
</h2></div>
<p class="em2">
	明萬表撰表有海寇議已著錄萬氏世以勲績顯表獨才兼文武毎與唐順之等講學禦倭亦有功績號爲儒將然其詩文氣格稍弱故終不能與一時文士角逐詞壇是集凡詩二卷文六卷末附錄贈答詩啟及行狀墓誌乃其子達甫所編其孫邦孚所刋達甫有皆非集邦孚有一枝軒藁皆能傳其家學云
</p>
<div class="section" id="title-135"><h2>
	少石集十三卷<span class="jiazhu">兩淮馬裕家藏本</span>
</h2></div>
<p class="em2">
	明陸釴撰釴有山東通志已著錄是集詩五卷文七卷襍著一卷前有張時徹序稱其華不近浮質不近俚而惜其志之未艾蓋具體而未成家者故序有微詞云
</p>
<div class="section" id="title-136"><h2>
	少華集四卷<span class="jiazhu">浙江孫仰曾家藏本</span>
</h2></div>
<p class="em2">
	明詹泮撰泮字少華玉山人正德辛巳進士官至禮科給事中乞養歸泮嘗從章懋游以講學自任其詩文亦别爲一格是集乃其子長至長生所編襍文詩詞共三卷外錄一卷則皆他人之贈言也
</p>
<div class="section" id="title-137"><h2>
	介塘文畧一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明王相撰相號介塘鄞縣人正德辛巳進士官翰林院編修嘉靖初以爭大禮廷杖卒事迹附見明史王思傳是冊僅襍文十八篇且多酬贈之作所著嵗月皆在嘉靖二三年蓋叢殘抄本非其遺集文格頗傷於雕琢亦七子流派也
</p>
<div class="section" id="title-138"><h2>
	棟峯遺稿二卷<span class="jiazhu">浙江孫仰曾家藏本</span>
</h2></div>
<p class="em2">
	明曾梧㯢梧字于易江西廣昌人正德辛巳進士官至常德府知府是集凡文一卷詩一卷文冠以應詔疏反覆申明合祀天地之說蓋是事古今聚訟儒者各尊其所聞不足異也初鋟於嘉靖中後燬於火天啟辛酉其曾孫邦泰又重刻焉
</p>
<div class="section" id="title-139"><h2>
	龍湖文集十五卷<span class="jiazhu">浙江巡撫採進本</span>
</h2></div>
<p class="em2">
	明張治撰治字文邦茶陵人正德辛巳進士官至文淵閣大學士諡文隱改諡文毅萬曆初復改諡文肅是集凡文十卷詩五卷乃豐城雷禮與治壻彭宣所編刋板久漫漶雍正丙午宣之從曾孫思眷得舊刻校正屬其子維新重刋於浙江治明史無傳獻徵錄稱其臨事不阿以是失世宗旨及其卒也命與中諡隆慶改元始更諡焉然觀何喬遠所撰小傳不能舉其相業集中奏疏於時事亦罕指陳喬遠所稱爲輔臣時黙黙不自得冀乘間諍諌殆亦曲解之詞歟歸有光薛應旂皆治所取士當時以識鑒稱而詩文則未能自爲一家朱彝尊靜志居詩話嘗摘其夜過洞庭詩云曉發吳閶門夕渡廣陵沚日暮江帆遲洞庭三百里徵風澹無波明月照天水隱隱見君山鐘聲翠微裏以吳地而混於楚且云文肅家於茶陵與洞庭湖密邇何得以君山屬吳今觀集中是詩曉發吳閶門作武昌門夕渡廣陵沚作黃陵沚洞庭三百里作八百里則固未嘗涉於吳地豈彝尊所見之本乃思眷序所謂翻本襍淆或思眷重校因彝尊是語而改之歟
</p>
<div class="section" id="title-140"><h2>
	張水南集十一卷<span class="jiazhu">江蘇巡撫採進本</span>
</h2></div>
<p class="em2">
	明張袞撰袞字補之江陰人正德辛巳進士歷官至南京光祿寺卿是集凡詩二卷文九卷袞在諌垣頗多建白嘉靖中倭擾東南袞家居在危城中馳書政府條上禦倭五事蓋亦留心於經世者詞章則又當别論焉
</p>
<div class="section" id="title-141"><h2>
	張文忠集十九卷<span class="jiazhu">浙江廵撫採進本</span>
</h2></div>
<p class="em2">
	明張孚敬撰孚敬有諭對錄已著錄是集凡奏疏八卷詩稿四卷續稿一卷文稿六卷孚敬以議禮得君故其著述强半皆考禮之詞不惟議興獻王禮而且議郊祀禮議孔廟禮不惟撰明倫大典而且撰禮記章句自謂有明一主持禮教之人其間所論未必百無一當然穿鑿附會以遷就時局者比比然也
</p>
<div class="section" id="title-142"><h2>
	弘藝錄三十二卷<span class="jiazhu">江蘇廵撫採進本</span>
</h2></div>
<p class="em2">
	明邵經邦撰經邦字仲德仁和人正德辛巳進士官至刑部員外郎以論劾張孚敬下獄謫戍事蹟具明史本傳經邦以講學自任嘗採古今論學語發明其旨爲弘道錄又删掇諸史爲弘簡錄所著詩文則别爲此錄經邦自作誌銘所云三弘集成瞽開聾鳴者是也考其自作小傳稱榷稅荆州時裒所著爲弘藝錄故卷首自序題嘉靖四年乙酉而集中所載併及於暮年絶筆則又後人續編非其手定之本矣經邦上武宗疏及中興保治日食建言諸疏皆慷慨激烈足以見其志節其他詩文則類皆抒寫胸臆不屑屑以研鍊爲工卷首藝苑玄機七十三條專明作詩之法以嚴羽詩有别才非闗學之說爲不然且謂淸廟緝熙莫非至理所寓未可不謂之詩人惟狃於習俗謂與經生不同故徃徃粘皮帶骨觀其持論其宗旨槩可知也
</p>
<div class="section" id="title-143"><h2>
	羣玉樓集八卷<span class="jiazhu">山西巡撫採進本</span>
</h2></div>
<p class="em2">
	明李黙撰黙有建陽人物傳已著錄是集凡文五卷詩三卷乃其子太學生培所編康太和序稱其鎔意鑄詞不涉蹊徑然少傷於朴直原集刋於萬曆元年此本爲其裔孫重刻黙爲趙文華借策題謗訕搆陷下獄以死有孝廉江宗者力爭之故卷末以江舉人上侍郎趙文華書附焉其事蓋史所未及也
</p>
<div class="section" id="title-144"><h2>
	秬山稿一卷<span class="jiazhu">浙江廵撫採進本</span>
</h2></div>
<p class="em2">
	明田頊撰頊字太素龍溪人正德辛巳進士官至貴州提學副使是集前半卷爲襍文後半卷爲詩大抵皆應酬之作文格頗淺弱惟詩頗爽朗蓋沿前七子之流派有意規橅唐人而模擬未免有迹也
</p>
<div class="section" id="title-145"><h2>
	甓餘集十二卷<span class="jiazhu">江蘇廵撫採進本</span>
</h2></div>
<p class="em2">
	明朱紈撰紈有茂邊紀事已著錄是集九卷以前皆其在官時章疏公移十卷曰海道紀言其廵撫閩浙時所著詩文十一卷即茂邊紀事其整飾威茂兵備時所著平寇始末并詩數十首末卷曰永感錄則其先人行述誌銘及諸人贈言也
</p>
<div class="section" id="title-146"><h2>
	李徵伯存稿十三卷<span class="jiazhu">两淮鹽政採進本</span>
</h2></div>
<p class="em2">
	明李兆先撰兆先字徵伯茶陵人大學士東陽之子以蔭爲國子生年二十七而卒懷麓堂詩話載兆先論詩之語可云夙慧東陽所作兆先誌文亦悼惜特甚而沈周客座新聞乃載其父子相謔一事則狂縱無復人理雖晉人放達不至於斯平心而論殆才雋而不修行檢譽之者有所粉飾毁之者亦有所附會耳是集凡詩賦襍文十一卷又東行稿一卷乃其自京師赴山東之作附錄一卷則東陽所爲兆先誌及同時諸人慰問詩具在焉
</p>
<div class="section" id="title-147"><h2>
	董從吾稿一卷<span class="jiazhu">浙江汪啟淑家藏本</span>
</h2></div>
<p class="em2">
	明董澐撰澐字復宗一字子壽號蘿石海鹽人明史儒林傳附載錢德洪傳末嘉靖甲申澐年六十八始遊會稽從王守仁講學或沮之澐曰吾從吾所好耳遂又自號從吾其集以詩與語錄襍文共爲一編而附守仁和贈諸作大扺皆暮年談理之詞也卷末有其子穀跋稱尚有詩文若干卷末刻蓋講學以後轉以早年之作爲不足存云
</p>
<div class="section" id="title-148"><h2>
	嗜泉詩存二卷附錄一卷<span class="jiazhu">浙江廵撫採進本</span>
</h2></div>
<p class="em2">
	明李璋撰璋字政虹海鹽人是集前有正德四年璋自序稱取舊刻痛加刋削存十之一並及近作爲二卷雜著詩餘爲一卷易其名曰詩存此本爲其十世孫鳯藻所刋上卷爲古體下卷爲近體附錄詩說五則而獨無詩餘襍著據其九世族孫纘袓後序蓋舊刻已佚此重刻者殘本耳卷末摘句三十四聯同時諸人和章及小傳墓誌銘皆鳯藻所續也纘祖跋又稱尚有重刻殘本詩鈔第八第九兩卷今未見傳本其存佚不可知矣
</p>
<div class="section" id="title-149"><h2>
	譚樵海集六卷附幽谷集一卷霜巖集一卷<span class="jiazhu">江西廵撫採進本</span>
</h2></div>
<p class="em2">
	明譚寳煥撰寳煥江西樂安人樵海其號也集凡文三卷詩三卷寳煥少好講學爲文多涉理趣詩尤沿擊壤集流派如自示云從今脊骨剛如鐵一擔綱常勿放肩寄鄧九邱云還與先生磨太極乾坤肯負苦心人較定山集抑又甚矣末附幽谷集一卷其孫欽瑗作霜巖集一卷其曾孫淸嚴作也
</p>
<div class="section" id="title-150"><h2>
	性理吟二卷<span class="jiazhu">江西廵撫採進本</span>
</h2></div>
<p class="em2">
	明譚寳煥撰是集成於正德壬申前有自序皆以四書及性理中字句爲題前列朱子之說而以一詩括其意前集一卷爲七言絶句後集一卷爲七言律詩其意不在於詩亦遂難以詩論矣
</p>
<div class="section" id="title-151"><h2>
	鴻泥堂小稿八卷續稿十卷<span class="jiazhu">浙江孫仰曾家藏本</span>
</h2></div>
<p class="em2">
	明薛章憲撰章憲字堯卿自號浮休居士江陰人小稿刻於正德丁丑其子布所編續稿刻於嘉靖庚申邑人沈翰卿所編詩文皆乏神韻蓋摹古而僅得其貎也
</p>
<div class="section" id="title-152"><h2>
	東原集七卷<span class="jiazhu">兩江總督採進本</span>
</h2></div>
<p class="em2">
	明杜瓊撰瓊有紀善錄已著錄其詩以平正暢達爲宗而傷於朴僿後有正德已卯俞弁跋稱刻本體製未備此集乃其鄉人僉都御史張企翺所輯補云
</p>
<div class="section" id="title-153"><h2>
	佘山人詩集四卷<span class="jiazhu">浙江孫仰曽家藏本</span>
</h2></div>
<p class="em2">
	明佘世亨撰卷首題嶺南不著郡邑廣東通志亦失載其姓名惟歐大任序稱其在正德嘉靖間好游名山去家數載而歸卜居粤秀山下粤秀爲廣州山名則當爲廣州人矣大任又稱山人有子嘉詔旣成進士試令合肥手錄山人詩四卷即縣齋刻之案太學題名碑嘉靖乙丑科有三甲進士佘嘉詔廣東順德縣人蓋即世亨之子也其詩近體居多古體僅寥寥數篇耳
</p>
<div class="section" id="title-154"><h2>
	雅宜集十卷<span class="jiazhu">兩淮馬裕家藏本</span>
</h2></div>
<p class="em2">
	明王寵撰寵字履吉自號雅宜山人長洲人八舉不第終於諸生明史文苑傳附見文徴明傳中是集詩八卷文二卷詩分體編列而各以正德稿嘉靖稿字繫標題之下蓋約畧編年之意以自記所造淺深大抵才力富贍而抑鬰之氣激爲亢厲亦徃徃失之過觕文則非所留意姑附存詩後云爾
</p> 



</div></body></html>