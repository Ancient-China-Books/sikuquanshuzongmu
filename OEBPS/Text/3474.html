<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷五十九·史部十五（傳記類存目一）</title></head><body><div id="text">

<p>
<strong>欽定四庫全書總目卷五十九</strong>
</p>
<div class="section" id="title-0"><h1>
	史部十五
</h1><hr/></div>
<div class="section" id="title-1"><h2>
	傳記類存目一
</h2></div>
<div class="section" id="title-2"><h2>
	孔子世家補十二卷<span class="jiazhu">永樂大典本</span>
</h2></div>
<p class="em2">
	宋歐陽士秀撰士秀廬陵人仕履未詳是書成於淳祐辛亥大抵據皇極經世以駁史記孔子世家之訛然邵子精於數學不聞精於史學所書先聖事迹亦未必盡確自序又稱慮夫事之精粗隱顯大小本末錯糅其間而不易見則著年表以提其綱列世本以類其族且綴弟子年名於其終於以稽其是非用決羣疑而祛已惑今考永樂大典所載並無所謂年表世本弟子年名者則已非完書矣
</p>
<div class="section" id="title-3"><h2>
	孔氏實錄一卷<span class="jiazhu">永樂大典本</span>
</h2></div>
<p class="em2">
	不著撰人名氏末一條云大蒙古國領中書省耶律楚材奏准皇帝聖旨於南京特取襲封孔元措令赴闕里奉祀<span class="jiazhu">案元措以金承安二年襲封衍聖公</span>此書或即元措等所撰歟首錄歷代褒崇之典凡碑文詔旨皆載其畧末載孔氏鄉官甚詳然敘次頗無體例如首載聖母顏氏及聖配亓官氏而孔子以上歷世之事獨不一敘疑或傳寫佚脫非完帙也考明文淵閣書目有孔子實錄一册永樂大典所載則作孔氏未詳孰是然文淵閣書目傳寫多誤未足盡據今仍從永樂大典之名著於錄焉
</p>
<div class="section" id="title-4"><h2>
	孔子論語年譜一卷<span class="jiazhu">編修程晉芳家藏本</span>
</h2></div>
<p class="em2">
	舊本題元程復心撰復心字子見婺源人皇慶癸丑江浙行省以所撰四書纂釋進於朝授徽州路教授致仕給半俸終其身是編以論語各章分隸於孔子年譜之内而又雜采左傳諸事附會之如云九歲見季札觀樂於魯三十五歲從昭公出亡留齊七年此因旁文而牽合孔子者也又云五十三歲孔子聘於齊執圭鞠躬如也云云此因論語而妄生旁文者也又云六十三歲阨於陳蔡不得已浮海至楚曰道不行乘桴浮於海云云陳蔡之間何由浮海郢都又豈海道可通尤夢藝之語可資笑噱者矣至所分隸之論語以子釣而不綱章爲三十一歲以子以四教章子所雅言章子罕言章子不語章自行束脩以上章爲三十四歲以八佾雍徹諸章爲三十五歲以君子食無求飽章爲四十三歲道千乘之國章爲四十八歲之類不可殫數均不知其何所據而云然復心師朱洪範友胡炳文實屬講學之家原不究心於考證然不應繆妄至於如是考篇末辨季本聖蹟圖考之妄本王守仁之弟子元人何自見其書殆明季妄人所爲而傳錄者僞題復心之名歟
</p>
<div class="section" id="title-5"><h2>
	孟子年譜一卷<span class="jiazhu">編修程晉芳家藏本</span>
</h2></div>
<p class="em2">
	舊本題元程復心撰復心旣作論語年譜更取孟子七篇爲編年其以某章爲某年之言繆妄與孔子年譜相等其謂孟子鄒人乃陬邑非鄒國也語極辯而不確亦好異之談蓋與孔子年譜一手所僞撰也考朱彝尊經義考載譚貞默孟子編年畧一卷今未見其書然彝尊所載貞默自述一篇則與此書之自述不異一字疑直以貞默之書詭題元人耳僞妄甚矣
</p>
<div class="section" id="title-6"><h2>
	闕里志二十四卷<span class="jiazhu">浙江汪啟淑家藏本</span>
</h2></div>
<p class="em2">
	明陳鎬撰孔胤植重纂鎬會稽人成化丁未進士官至右副都御史巡撫湖廣胤植孔子六十五世孫襲封衍聖公闕里向無志乘僅有孔庭纂要祖庭廣記諸書弘治甲子重修闕里孔廟成李東陽承命致祭時鎬爲提學副使因屬之編次成志崇禎中胤植重加訂補是爲今本以圖像禮樂世家事蹟祀典人物林廟山川古蹟恩典弟子譔述藝文分類排纂而編次冗雜頗無體例如歷代誥敕御製文贊不入追崇恩典志而另爲提綱碑記本藝文中一類乃別增譔述一門均爲繁複
</p>
<div class="section" id="title-7"><h2>
	孔顏孟三氏志六卷<span class="jiazhu">兩江總督採進本</span>
</h2></div>
<p class="em2">
	明劉濬編濬永嘉人成化中官鄒縣教諭鄒孟子所生也孟廟在焉濬因考證孔顏孟三氏世系以及褒崇諸典彚輯成書先以地圖次以氏系年譜次以廟制次以誌事附述聖於卷後而前列提綱一卷則壬子四月紫陽楊奂所述東遊記也壬子爲元憲宗二年而濬於壬子下註云元憲宗淳祐十二年紀年旣誤而又以宋理宗年號移之於元殊爲疎舛即此一端其他可槩見矣
</p>
<div class="section" id="title-8"><h2>
	孔孟事蹟圖譜四卷<span class="jiazhu">浙江汪啟淑家藏本</span>
</h2></div>
<p class="em2">
	明季本撰本有易學四同已著錄是編前說後譜於孔孟事實頗有考核如云孔子未嘗至楚見昭王孟子先至齊而後梁此一二條皆有所見然其餘大抵習聞者多
</p>
<div class="section" id="title-9"><h2>
	素王記事<span class="jiazhu">無卷數　浙江朱彝尊家曝書亭藏本</span>
</h2></div>
<p class="em2">
	舊本卷首題明浙江嚴州府通判太原傳汝楫校正則非汝楫所撰卷末楊奂東遊記之首又題河南開封府知府西蜀黃濬輯錄則似爲濬之所撰然不列名於書首而綴於書後體例叢脞殊不可曉其書則摭拾闕里志爲之亦茫然無緖蓋當時書帕之本本不以著書爲事者也<span class="jiazhu">案顧炎武日知錄曰昔時人覲之官其餽遺一書一帕謂之書帕又曰歷官任滿必刻一書以充餽遺此亦甚雅而鹵莽就工殊不堪讀陸深金臺紀聞亦稱有司刻書祗以供餽贐之用其不工反出坊本下今藏書家以書帕本爲最下蓋由於此</span>
</p>
<div class="section" id="title-10"><h2>
	夷齊錄五卷<span class="jiazhu">浙江范懋柱家天一閣藏本</span>
</h2></div>
<p class="em2">
	明張玭撰玭字席玉石州人嘉靖乙未進士官至南京戶部右侍郎永平府城西十八里孤竹故城有淸德廟以祀夷齊玭守永平時因蒐輯歷代祀典諸家藝文編爲一帙據目錄原本有圖此本無之蓋爲傳寫者所佚矣
</p>
<div class="section" id="title-11"><h2>
	孔聖全書三十五卷<span class="jiazhu">衍聖公孔昭煥家藏本</span>
</h2></div>
<p class="em2">
	明蔡復賞編復賞巴陵人卷端自題恩貢出身南京戶部修職郎不知其爲何官也前有自序稱是書始成就正於兵部侍郎姜廷頤廷頤廼次爲六卷上卷曰經書中卷曰子史下卷曰雜說首卷曰帝王崇重盛典尾卷曰經術經理世務六卷内復條分爲四十卷云云案序稱上中下卷首尾卷秖有五卷不應稱六卷又書三十五卷與四十卷之數亦不合其間鄙俚荒唐龎雜割裂鬼神怪誕之語優伶褻諢之詞無不載入謂之侮聖人可也
</p>
<div class="section" id="title-12"><h2>
	尊聖集四卷<span class="jiazhu">浙江范懋柱家天一閣藏本</span>
</h2></div>
<p class="em2">
	明陳堯道編堯道里籍未詳嘉靖末官大埔縣教諭是書分圖像世家事蹟遺澤制敕譔述封事七門多勦襲祖庭纂要諸書無所考證
</p>
<div class="section" id="title-13"><h2>
	仲志五卷<span class="jiazhu">兩淮馬裕家藏本</span>
</h2></div>
<p class="em2">
	明劉天和撰天和字飬和麻城人正德戊辰進士官至兵部尚書提督團營諡莊襄事迹具明史本傳是編乃天和官總督河道都御史時以濟寧仲家淺有先賢仲子祠故志其建置之由而并及其生平行事大畧名之曰令名志崇禎中仲子裔孫於陛等復增損舊本易以今名又繪像列圖於卷首殊不雅馴
</p>
<div class="section" id="title-14"><h2>
	閔子世譜十二卷<span class="jiazhu">安徽巡撫採進本</span>
</h2></div>
<p class="em2">
	明張雲漢撰雲漢字倬侯宿州人是編兼及閔子後裔之事故曰世譜首姓氏次里居次特傳列傳次祀典次修葺次官生次世系次遷徙次復業次列女次藝文次家約宿州舊有閔子墓歷代祠祀不絶蓋閔子本宿人春秋時宿屬靑州爲齊地故家語以爲齊人云
</p>
<div class="section" id="title-15"><h2>
	夷齊考疑四卷<span class="jiazhu">浙江巡撫採進本</span>
</h2></div>
<p class="em2">
	明胡其久撰其久崇德人隆慶丁卯舉人官龍南知縣是編以好事者所傳夷齊世系名字皆據韓詩外傳吕氏春秋而附會之並以叩馬耻粟等事亦多不實因各爲駁正而以先賢論定之語及傳記詩文附其後其議論亦頗博辨然傳聞旣久往事無徵疑以傳疑可矣不必盡以臆斷也
</p>
<div class="section" id="title-16"><h2>
	夷齊志六卷<span class="jiazhu">浙江巡撫採進本</span>
</h2></div>
<p class="em2">
	明白瑜撰瑜字紹明永平人萬曆乙未進士官至刑部左侍郎事跡具明史本傳此書乃因張玭夷齊錄損益而成所載視舊錄加詳
</p>
<div class="section" id="title-17"><h2>
	道統圖贊一卷<span class="jiazhu">浙江巡撫採進本</span>
</h2></div>
<p class="em2">
	不著撰人名氏據卷首樊維城序蓋衍聖公家所刻維城爲萬曆己未進士則此書出於明季也即聖蹟圖舊本而前增以伏羲神農黃帝堯舜禹湯文武周公十像後附以顔曾思孟林廟八圖雖以圖贊爲名而僅圖前有說數行無所謂贊尤不可解
</p>
<div class="section" id="title-18"><h2>
	聖賢圖贊<span class="jiazhu">無卷數　兩江總督採進本</span>
</h2></div>
<p class="em2">
	此書摹仁和縣學石刻而不著刊書人姓名首冠以明宣德二年巡按浙江監察御史海虞吳訥序謂像爲李龍眠筆高宗於紹興十四年即岳飛第作太學三月臨幸首製先聖贊後自顏囘而下亦譔詞二十六年十二月刻石於學又稱舊有秦檜記磨而去之則是石刻之題識非木本之跋語故顏曾二子後皆有高攀龍贊知爲近時人刻也考玉海紹興十四年三月十一日巳巳幸太學覽唐明皇帝以及太祖眞宗御製贊文令有司取從祀諸贊悉錄以進二十四日乙亥御製御書宣聖贊令揭於大成殿刻石頒諸路州學二十五年又製七十二賢贊親札刻石頒降焉二十六年十二月戊午廷臣請頒諸州郡學校從之據此則高宗所撰宣聖贊刊石在紹興十四年七十二賢贊刊石在紹興二十五年訥序謂先聖及七十二賢贊俱於二十六年十二月刊石殊誤所列七十二子較史記及唐六典所載七十七人少十人增五人與宋史禮志所載八十二人則少十人與唐宋典制皆異考玉海卷一百十三又云高宗七十二子贊去史記公良孺公夏首公肩定顏祖鄡單句井疆罕父黑申黨原亢顔何公西輿如十一人增申棖蘧伯玉陳亢林放琴牢申堂續六人遂爲七十二人與此書人數正合然玉海謂所去十一人内有申黨而此書仍列申黨玉海稱增申堂續而此書於申黨之外乃增申棖互相剌謬又如顏子封復聖公曾子封宗聖公皆始於元至順中紹興中作贊安得標此又考唐開元二十七年贈顏子兖公閔子以下至卜商九人皆侯曾參以降六十七人皆伯宋祥符二年贈閔子以下至卜商九人皆公曾參以下七十二人皆侯今書標爵皆襲開元高宗作贊亦不應近廢祥符而遠從唐制疑非宋之原石且李公麟北宋人安得至紹興中作圖其圖畫諸賢多執書卷旣非古簡策之制而樊遲名須即作一多髯像梁鱣字叔魚即作手持一魚像尤如戲劇其妄決矣
</p>
<div class="section" id="title-19"><h2>
	闕里書八卷<span class="jiazhu">兩淮馬裕家藏本</span>
</h2></div>
<p class="em2">
	明沈朝陽撰陳之伸補朝陽江寧人天啟間貢生官池州府學教授之伸海鹽人仕履未詳是編雜采聖賢事迹凑合成篇每篇各繫以贊詞意膚淺考訂甚疎如越絶書所載子貢事之類皆無所辨正
</p>
<div class="section" id="title-20"><h2>
	聖門志六卷<span class="jiazhu">江蘇巡撫採進本</span>
</h2></div>
<p class="em2">
	明吕元善撰元善字季可號冠洋海鹽人天啟中官山東布政司都事後殉流冦難其書一卷爲聖門表傳二卷爲從事列傳三卷爲四氏封典四卷爲禮樂五卷爲古蹟六卷爲東野氏仲氏世系分子目六十有五蓋元善官山東時所得孔氏諸家譜牒爲詳因輯其宗系述爲此編又取後代理學諸儒附於弟子之後然如魁名内閣無關道統而詳悉臚列別次於從祀諸儒之末殊爲不倫又以諸儒未入祀典者別載擬祀三十五人中如岳飛之精忠不在乎闡明埋學錢唐之直諫亦未聞其詮釋聖經乃欲例諸歷代儒林擬議亦爲失當元善書成未梓其子兆祥重加校訂海鹽令樊維城爲刻入鹽邑志林中末附崇禎初曲阜祠祀元善及四氏子孫等給匾案牘冗雜尤甚
</p>
<div class="section" id="title-21"><h2>
	三遷志五卷<span class="jiazhu">安徽巡撫採進本</span>
</h2></div>
<p class="em2">
	明吕元善撰蓋因史鶚胡繼先二家舊本爲之訂補未脫稿而元善殉冦難其子兆祥孫逢時乃續成之所載孟廟事蹟每卷之中又各分三子卷凡二十一類每類前爲四言贊一首紀載頗詳而體例標目俱未能雅馴
</p>
<div class="section" id="title-22"><h2>
	宗聖志十二卷<span class="jiazhu">浙江汪啟淑家藏本</span>
</h2></div>
<p class="em2">
	明吕兆祥撰案曾子祠墓皆在今山東嘉祥縣嘉靖中詔錄其後爲五經博士世襲求得其裔孫賢粹居江西之永豐令還嘉祥世守祠廟而歷代崇祀本末記載未傋兆祥始修訂成書卷一爲像圖志卷二爲世家志卷三卷四爲追崇志卷五卷六爲恩典志卷七卷八爲事蹟志卷九至卷十二爲藝文志書成於崇禎中而世家志述其譜系乃載及國朝康熙中事恩典志内亦載及順治初年不知何人所增蓋非盡兆祥之舊矣
</p>
<div class="section" id="title-23"><h2>
	陋巷志八卷<span class="jiazhu">兩淮馬裕家藏本</span>
</h2></div>
<p class="em2">
	明吕兆祥撰顏子陋巷相傳在曲阜孔廟東北六百步舊無記載正德中提學副使陳鎬始爲作志萬曆中御史楊光訓又續編輯之兆祥是編蓋因二家之本重爲訂定所載皆歷代崇祀典禮而冠以退省從行諸圖
</p>
<div class="section" id="title-24"><h2>
	東野志四卷<span class="jiazhu">浙江巡撫採進本</span>
</h2></div>
<p class="em2">
	舊本題海鹽吕兆祥撰裔孫東野武訂考兆祥與武皆明末人而是編二卷之末附錄順治康熙中奏議詳載聖祖仁皇帝恩授東野沛然爲五經博士蓋即沛然因兆祥舊志稍爲續補也前有吕化舜方應祥原序而粘本盛跋則作於康熙壬寅陳良謨序則作於康熙丙寅亦續刻所加也考元和姓纂載伯禽少子別爲東野氏則東野氏系出周公更無疑義世承厥職原非濫膺惟是所敘世譜稱第三代生二子長暉次晞六代生二子長縉次紳其人皆在春秋以前則兄弟聯名已在應瑒應璩之前又二代東野宗於田中勝處建祠以安先靈則大夫之廟可不建於家十六世東野穫字穫德號白雲則別號已見於戰國二十一代東野質遭楚滅魯負子𢹂譜竄於東吳是別族不必於太史而戰國之末尚延吳祚蓋譜牒之學古來即不一說司馬遷敘五帝世系往往與載籍牴牾而白居易自敘世系亦與左傳相違記載異同固不足怪也
</p>
<div class="section" id="title-25"><h2>
	孔子年譜綱目一卷<span class="jiazhu">兩江總督採進本</span>
</h2></div>
<p class="em2">
	明夏洪基撰洪基字元開高郵人其書成於崇禎中於先聖事蹟分年編輯各提其要爲綱而詳載其事爲目於諸書異同稍有訂正而亦未一一精核
</p>
<div class="section" id="title-26"><h2>
	孔門弟子傳畧二卷<span class="jiazhu">兩江總督採進本</span>
</h2></div>
<p class="em2">
	明夏洪基撰其書合家語史記所載孔門弟子得八十人卷首凡例稱家語弟子解止記姓名邑里而言行散見別卷史記雜撮經書語無倫次四書人物考及傋考收錄羣書龎亂無紀是編各傳首敘聖賢教學次及行事終以評語於經史典確者大書列爲正傳事瑣文異者小書附焉誕妄者雜錄傋覽其蒐擇頗勤然論語禮記之文人人習讀亦一字一句傋錄不遺未免冗贅卷末附錄者九人爲仲孫何忌仲孫說左丘明伯魚子思孟子顏涿聚公罔之裘序點其辨仲孫說與南宫适爲二人顏涿聚與顏讐岀爲二人論語左丘明與傳春秋者爲一人皆爲典核至公伯寮之列於弟子雖據史記然明代已罷其祀洪基仍濫載入則不免失考也
</p>
<div class="section" id="title-27"><h2>
	聖門志考畧二卷<span class="jiazhu">兩江總督採進本</span>
</h2></div>
<p class="em2">
	不著撰人名氏惟書中自稱其名曰淐檜樹一條後稱崇禎三年庚午春隨其大父登岱詣孔林祀典一條後稱康熙八年以廷對留京則國朝人也而考康熙庚戌進士題名碑是科無名淐者殆貢生也其書雜抄闕里諸志爲之殊不足以資考證
</p>
<div class="section" id="title-28"><h2>
	闕里廣志二十卷<span class="jiazhu">浙江汪啟淑家藏本</span>
</h2></div>
<p class="em2">
	國朝宋際李慶長同撰際字峩修慶長字簡臣俱松江人闕里志自前明陳鎬後屢有修輯皆蕪雜不足觀康熙十二年際爲孔廟司樂慶長爲典籍相與蒐求典故因舊志而增損之分圖像世家禮樂林廟山川古蹟恩典弟子職官聖裔賢裔藝文十二門所載於故實較詳然亦不能有所考訂
</p>
<div class="section" id="title-29"><h2>
	三遷志十二卷<span class="jiazhu">江蘇巡撫採進本</span>
</h2></div>
<p class="em2">
	國朝孟衍泰王特選仲藴錦同撰書成於康熙壬寅以吕元善舊志歲久漶漫而國朝尊崇之典及子孫世系林廟增修亦未纂錄成編乃以次輯補分爲二十一門特選滕縣人藴錦濟寧人衍泰爲孟子六十五代孫世襲五經博士
</p>
<div class="section" id="title-30"><h2>
	孟子生卒年月考一卷<span class="jiazhu">江蘇巡撫採進本</span>
</h2></div>
<p class="em2">
	國朝閻若璩撰若璩有古文尚書疏証已著錄是編博引諸書考孟子出處始末初辨孟子所生之鄒是邾非鄹次考來往梁齊滕宋之年月中間旁及萬鎰百鎰之數與所以去齊不入燕之故而於生卒年月卒無的據按山堂肆考具載孔孟生卒謂孟子生於周定王三十七年四月二日卒於赧王二十六年正月十五日年八十四若璩獨不引之蓋先儒詁經多不取雜書鄭玄註禮記南風之詩不引尸子郭璞註爾雅西王母不引穆天子傳山海經皆義取謹嚴非其疎漏也
</p>
<div class="section" id="title-31"><h2>
	孔子年譜五卷<span class="jiazhu">直隸總督採進本</span>
</h2></div>
<p class="em2">
	國朝楊方晃撰方晃字東陽號鶴巢磁州人是書中三卷爲年譜以天地人分紀之其前一卷曰卷首末一卷曰卷尾中間於史記世家歷聘紀年闕里舊志諸書頗有糾正然註太冗瑣又參以評語皆乖體例至卷首本祖庭廣記作麟吐玉書圖殊未能免俗卷尾泛引雜史爲身後異蹟如魯人泛海見先聖七十子遊於海上及唐韓滉爲子路轉生諸事連篇語怪尤屬不經矣
</p>
<div class="section" id="title-32"><h2>
	至聖編年世紀二十四卷<span class="jiazhu">江蘇巡撫採進本</span>
</h2></div>
<p class="em2">
	國朝李灼黃晟同編灼字松亭嘉定人晟字暁峯歙縣人是書成於乾隆辛未一卷至十六卷爲至聖年譜十七卷至二十四卷爲歷代至國朝尊崇之典冠以灼所作孔子生日說孔門出妻辨及增祀孔璇論三篇其所作生日說謂公羊穀梁二傳與史記所記差一年公羊穀梁乃記其懷姙之年司馬遷記其誕生之年殊爲穿鑿自古及今未聞以懷姙之年筆之於書者也至孔門出妻謂之記載舛誤則可必謂庶氏之母爲庶子之母子思嫡長安得謂之庶子乎書中辨野合之說病亦同此周道衰微百氏横議造作言語以誣聖者不可殫陳史遷妄採張華誤述不過斷以一語斥諸名教之外耳乃附會其詞以爲禱於尼山野宿懷孕故曰野合是又愈鑿而愈舛矣
</p>
<div class="section" id="title-33"><h2>
	洙泗源流<span class="jiazhu">無卷數　編修勵守謙家藏本</span>
</h2></div>
<p class="em2">
	不著撰人名氏前有自序亦不著年月序稱所採始於堯舜以爲洙泗之源終於顏曾思孟爲洙泗之流今考其書僅自唐虞訖孔門弟子二十餘人至子思而止未及孟子蓋不全之本前有錢曾二印一曰虞山錢曾遵王藏書一曰雒陽忠孝家篆刻拙惡朱色猶新蓋庸陋書賈所贋託也
</p>
<p class="em2">
	右傳記類聖賢之屬三十二部二百三十一卷<span class="jiazhu">内三部無卷數</span>皆附存目
</p>
<p class="margin2">
	案孔子稱伯夷叔齊爲古之賢人孟子亦曰伯夷聖之淸者也故孤竹之錄得入聖賢其餘非親炙鄒魯之堂者槩不濫預焉蓋聖賢之名惟聖賢能論定之司馬遷敘仲尼弟子爲列傳而七十子之門人不及焉孟子弟子亦不及焉愼之至也
</p>
<div class="section" id="title-34"><h2>
	别本晏子春秋六卷<span class="jiazhu">内府藏本</span>
</h2></div>
<p class="em2">
	舊本題齊晏嬰撰其書原本八卷已著於錄此本爲烏程閔氏朱墨板以外篇所載已見内篇者悉移綴其文附於内篇各條之下與梅士享所刻管子同一竄亂古書然今代所行大抵此本恐久而迷其原第因附存其目以著其失焉
</p>
<div class="section" id="title-35"><h2>
	王文正公遺事一卷<span class="jiazhu">浙江巡撫採進本</span>
</h2></div>
<p class="em2">
	宋王素撰素字仲儀旦之幼子也舉進士官屯田員外郎歷工部尚書諡曰懿事蹟具宋史本傳是編所述旦事雖子孫揚詡之詞然大槩與史傳相出入旦本賢相故也惟記眞宗東封西祀之後令近臣編錄符瑞旦言兩爲大祀使所奏符瑞一一非臣目覩今堂吏取司天監邢中和狀稱有此瑞乞令編修官實錄臣奏不可漏落一事云云於事理殊爲不近蓋旦於符瑞齋醮不能匡正論者有遺議焉故素以此陰解之非實錄也晁公武讀書志作四卷註稱凡五百條此本僅一卷蓋非完書然陳振孫書錄解題已稱一卷則南宋末已行此節本矣
</p>
<div class="section" id="title-36"><h2>
	韓魏公家傳二卷<span class="jiazhu">江蘇巡撫採進本</span>
</h2></div>
<p class="em2">
	不著撰人名氏記宋韓琦平生行事陳振孫書錄解題以爲是其家所傳晁公武讀書志則以爲其子忠彥所撰錄公武去忠彥世近當有所據也其書隨年排次頗爲繁冗公武引陳瓘之言謂魏公名德在人耳目如此豈假門生子姓之間區區自列其說當矣
</p>
<div class="section" id="title-37"><h2>
	韓魏公别錄三卷<span class="jiazhu">浙江范懋柱家天一閣藏本</span>
</h2></div>
<p class="em2">
	宋王巖叟撰巖叟字彥霖淸平人鄉舉省試廷對皆第一調欒城簿歷樞密直學士簽書封事事蹟具宋史本傳巖叟嘗在韓琦幕府每與琦語輒退而書之琦殁後乃次爲别錄三篇上篇皆琦奏對之語中篇乃琦平日緒言下篇則雜記其所聞見也讀書志稱以國史考之歲月往往牴牾蓋失之誣其書讀書志作四卷書錄解題載有語錄一卷亦稱與别錄小異而實同别錄分四卷此總爲一篇皆與此本三卷不合其爲何時所併不可考矣
</p>
<div class="section" id="title-38"><h2>
	韓忠獻遺事一卷<span class="jiazhu">内府藏本</span>
</h2></div>
<p class="em2">
	宋强至撰至字幾聖錢塘人諸書不詳其始末此書結銜稱羣牧判官尚書職方員外郞以其祠部集中詩文考之則登第之後謁選得泗州掾以薦歷浦江東陽元城三縣令終於三司戶部判官尚書祠部郎中其上河北都運元給事書所謂四歷州縣三任部屬者雖不盡可考參以此書所題尚可見其大畧也至嘗佐韓琦幕府故此編敘琦遺事頗詳世所傳琦重陽詩不嫌老圃秋容淡且看黃花晩節香句諸家詩話遞相援引其始表章者實見於此篇焉
</p>
<div class="section" id="title-39"><h2>
	豐淸敏遺事一卷<span class="jiazhu">浙江范懋柱家天一閣藏本</span>
</h2></div>
<p class="em2">
	宋李朴撰朴字先之興國人紹聖中進士官至國子祭酒事蹟具宋史本傳是書編次其師禮部尚書豐稷事蹟宋志著錄一卷與今本同末有紹熙二年朱子後序并附墓志本傳於後稷歷仕神宗哲宗徽宗三朝屢著讜論時稱名臣朴所敘錄較史傳爲詳書末又有稷注孟子三章幸學詩一首及曾鞏所贈歌行袁桷祠記則明景泰中其十一世孫河南參政慶所搜討增入也
</p>
<div class="section" id="title-40"><h2>
	种太尉傳一卷<span class="jiazhu">浙江鄭大節家藏本</span>
</h2></div>
<p class="em2">
	宋趙起撰起字得君自稱河汾散人河汾地廣不知其里貫何所也其書專記龍驤四衛指揮使知延州种諤事蹟諤爲世衡次子與兄古弟診號關中三种頗著威名宋史附載世衡傳後起所敘述較史加詳末云次其行事作种諤傳而此本前題种太尉傳考史不言諤官太尉此傳亦無此文蓋自唐以後武臣顯貴者往往加至太尉遂習爲尊稱不必實居是職如李煜歸宋後祇爲特進隴西郡公而徐鉉奉詔往謁乃語聞者稱願見太尉蓋當時流俗有此等稱謂意其猶宋人舊題也史稱諤雖名將而喜事貪功實開永樂之釁今傳中無貶詞殆亦不無溢美矣
</p>
<div class="section" id="title-41"><h2>
	三蘇年表二卷<span class="jiazhu">永樂大典本</span>
</h2></div>
<p class="em2">
	宋孫汝聽撰陳振孫書錄解題載三蘇年表三卷右奉議郎孫汝聽編即此本也然永樂大典所載惟存蘇洵一卷蘇轍一卷蘇軾則别收王宗稷年譜而汝聽之本遂佚蓋當時編錄不出一手故去取互異如是今仍以三蘇年表著錄從其本名也
</p>
<div class="section" id="title-42"><h2>
	東坡年譜一卷<span class="jiazhu">永樂大典本</span>
</h2></div>
<p class="em2">
	宋王宗稷撰宗稷字伯言五羊人自記稱紹興庚申隨外祖守黃州到郡首訪東坡先生遺蹟甲子一周矣思諸家詩文皆有年譜獨此尚缺謹編次先生出處大畧敘其歲月先後爲年譜云云今刻於東坡集首者即此本也迨國朝查愼行補註蘇詩於此譜多所駁正皆中其失蓋剏始者難工踵事者易密固事理之自然耳
</p>
<div class="section" id="title-43"><h2>
	范文正年譜一卷補遺一卷附義莊規矩一卷<span class="jiazhu">浙江巡撫採進本</span>
</h2></div>
<p class="em2">
	年譜一卷宋樓鑰撰鑰字大防鄞縣人隆興元年進士官至參知政事除資政殿大學士提舉萬壽觀卒諡宣獻事迹具宋史本傳補遺一卷不知何人所作前有自識一條謂取舊譜所未載者見之各年之下所摭前譜闕遺頗多亦足以互相考証元天曆三年仲淹八世孫國儁與文正奏議同刊行之其義莊規矩一卷則仲淹嘗買田置義莊於蘇州以贍其族創立規矩刻之版牓後其法漸隳治平中其子純仁知襄邑縣奏乞降指揮下本州許官司受理遂得不廢南渡後其五世孫左司諫之柔復爲整理續添規式其本爲范氏後人所錄凡皇祐二年仲淹初定規矩十條又熙寧元豐紹聖元祐崇寧大觀間純仁兄弟續增規矩二十八條其慶元二年十二條則之柔所增定書中稱二相公者謂純仁三右丞者謂純禮五侍郎者謂純粹皆其子孫之詞也
</p>
<div class="section" id="title-44"><h2>
	綦崇禮年譜一卷<span class="jiazhu">永樂大典本</span>
</h2></div>
<p class="em2">
	宋綦煥撰煥崇禮孫也仕至通直郎知饒州德興縣主管勸農公事是譜詳敘歷官而繫以所作詩文崇禮有北海集歲久散佚近始蒐永樂大典所載編次成帙此譜頗可考其著作年月之前後焉
</p>
<div class="section" id="title-45"><h2>
	吕忠穆公遺事一卷<span class="jiazhu">永樂大典本</span>
</h2></div>
<p class="em2">
	不著撰人名氏陳振孫書錄解題載之亦不云誰作所記吕頤浩言行每條必曰公於某事云云蓋其後人所述也
</p>
<div class="section" id="title-46"><h2>
	呂忠穆公年譜一卷<span class="jiazhu">永樂大典本</span>
</h2></div>
<p class="em2">
	不著撰人名氏中頗載頤浩詩句與他家年譜體例小異
</p>
<div class="section" id="title-47"><h2>
	涪陵紀善錄一卷<span class="jiazhu">浙江巡撫採進本</span>
</h2></div>
<p class="em2">
	宋馮忠恕撰忠恕臨汝人紹興初官黔州節度判官其父理師事伊川程子與尹焞爲同門友忠恕又師事焞焞自金人圍洛脫身奔蜀紹興四年止於涪時忠恕官峽中及遷黔州往來必過涪紹興六年焞被召赴都明年忠恕以鞫獄來涪因紬繹舊聞輯而錄之以成此編忠恕之侍焞多在涪涪爲程子謫居之地而是書之成又適在涪故以涪陵紀善錄爲名前有忠恕自序宋史尹焞傳稱焞言行見於涪陵紀善錄爲詳則修史時即採此書也
</p>
<div class="section" id="title-48"><h2>
	尹和靖年譜一卷<span class="jiazhu">永樂大典本</span>
</h2></div>
<p class="em2">
	不著撰人名氏和靖尹焞諡也據書中稱謂蓋其門人所編焞講學以存養爲先著述無多又立朝不久亦無所表見故是譜所記事跡殊甚寥寥又不及涪陵紀善錄矣
</p>
<div class="section" id="title-49"><h2>
	周子年譜一卷<span class="jiazhu">浙江鄭大節家藏本</span>
</h2></div>
<p class="em2">
	宋度正撰正字周卿合州人紹興元年進士官至禮部侍郎事迹具宋史本傳是編乃嘉定十四年正官於蜀時所作自云於周子入蜀本末爲最詳其他亦不能保其無所遺誤此本前有像贊後附行錄誌銘及宋史本傳蓋後人又有所增入非正原本矣明張元禎嘗與朱子年譜合刻之
</p>
<div class="section" id="title-50"><h2>
	二梅公年譜二卷<span class="jiazhu">兩淮鹽政採進本</span>
</h2></div>
<p class="em2">
	梅詢年譜一卷宋淳熙中陳天麟撰梅堯臣年譜一卷元至元中張師曾撰二人皆籍宣城與梅氏爲同里也明萬曆中梅一科合而刻之又於詢譜後載詩畧一卷附錄一卷堯臣譜後載文集拾遺一卷附錄一卷
</p>
<div class="section" id="title-51"><h2>
	韓柳年譜八卷<span class="jiazhu">編修汪如藻家藏本</span>
</h2></div>
<p class="em2">
	韓文類譜七卷宋魏仲舉撰仲舉建安人慶元中書賈也嘗刊韓集五百家注輯呂大防程俱洪興祖三家所撰譜記編爲此書冠於集首柳子厚年譜一卷宋紹興中知柳州事文安禮撰亦附刊集中近時祁門馬曰璐得宋槧柳集殘帙其中年譜完好乃與韓譜合刻爲一編總題此名云
</p>
<div class="section" id="title-52"><h2>
	朱子年譜一卷<span class="jiazhu">江西巡撫採進本</span>
</h2></div>
<p class="em2">
	宋袁仲晦撰按朱子年譜宋洪友成刻者爲洪本閩省別刻者爲閩本明李黙刻者爲李本此本前有朱子後裔懷慶序謂因各本不同乃訂正重刊然校以王懋竑本此本猶多漏畧不能一一精核也
</p>
<div class="section" id="title-53"><h2>
	君臣相遇錄十卷<span class="jiazhu">浙江汪啟淑家藏本</span>
</h2></div>
<p class="em2">
	不著撰人名氏載宋韓琦事蹟考晁陳二家書目自今所傳韓魏公家傳韓魏公別錄韓忠獻遺事外尚有韓魏公語錄一卷又韓忠彦所撰辨欺錄一卷語錄即別錄之文而顚倒其先後惟卷末多一條辨欺錄爲忠彦記其父嘉祐末命事與文富諸人辨今雖未見其本而書中大旨皆可考惟此書晁陳皆不著錄不知何人所作蓋南宋時其家子孫所爲合辨欺錄別錄所載裒爲一書觀書末載曾孫名十二人而無侂胄蓋諱而削之知其成於開禧後矣
</p>
<div class="section" id="title-54"><h2>
	鄱陽遺事錄一卷<span class="jiazhu">浙江巡撫採進本</span>
</h2></div>
<p class="em2">
	宋陳貽範撰貽範天台人初范仲淹嘗守鄱陽有善政饒人爲之立祠紹聖乙亥貽範爲通判因取仲淹在饒日所修創堂亭遺蹟及其游賞吟咏之地採而輯之以志遺愛自慶朔堂至長沙王廟記凡十有三目前有貽範自序
</p>
<div class="section" id="title-55"><h2>
	范文正遺蹟一卷<span class="jiazhu">浙江巡撫採進本</span>
</h2></div>
<p class="em2">
	不著撰人名氏輯范仲淹生平遊歷自其出於吳中長於山東以及洛陽陝西睦池饒潤諸地爲仕宦所經後人傳爲遺蹟者採其名目共爲一編間附以前人題咏碑刻至於西夏堡寨亦并載之中有文正書院等六圖爲仲淹裔孫安崧所繪蓋亦其後人所編也
</p>
<div class="section" id="title-56"><h2>
	言行拾遺事錄四卷<span class="jiazhu">編修程晉芳家藏本</span>
</h2></div>
<p class="em2">
	不題撰人名氏記范仲淹言行事蹟爲行狀墓誌所未載者故曰拾遺大抵取諸實錄長編東都事畧九朝通畧諸書而說部之可採者亦附列焉其第四卷所錄則仲淹子純佑純仁純禮純粹四人遺事也
</p>
<div class="section" id="title-57"><h2>
	道命錄十卷<span class="jiazhu">内廷藏本</span>
</h2></div>
<p class="em2">
	宋李心傳編心傳有丙子學易編已著錄是書載程子朱子進退始末備錄其褒贈貶謫薦舉彈劾之文宋史心傳本傳作五卷此本十卷與本傳不合考卷首元至順癸酉新安程榮秀序稱宋秀巖先生李公道命錄五卷刻梓在江州燬於兵榮秀嘗得而讀之疑其爲初稿尚欲刪定而未成者齋居之暇僭因原本畧加釐定彚次爲十卷如左云云然則此爲榮秀所編非心傳之舊稿矣永樂大典載有心傳原本然所記惟程子事與此本前六卷相同者過半此本所有而永樂大典不載者凡二十八條永樂大典所有而此本不載者凡八條第七卷以下永樂大典全無之則榮秀大有所增刪倂所記朱子諸條亦疑爲榮秀所附益則所謂畧加釐正者特諱不自居於改竄耳非其實也其大旨不出門戶之見其命名蓋以孔子比程朱然於道命之義亦未得其解御製詩序及識語已闢之至悉兹不具論焉
</p>
<div class="section" id="title-58"><h2>
	饒雙峯年譜一卷<span class="jiazhu">永樂大典本</span>
</h2></div>
<p class="em2">
	不著撰人名氏雙峯宋饒魯號也魯自稱從黃幹李燔遊距朱子僅再傳當時重其淵源多相趨附歷主講於東湖白鹿西澗安定諸書院故是譜所記亦惟講學之事爲詳案周密齊東野語深致不滿於魯且稱其自詭爲黃幹弟子疑以傳疑蓋莫能明然亦不足深辨也
</p>
<div class="section" id="title-59"><h2>
	許魯齋考歲畧一卷<span class="jiazhu">永樂大典本</span>
</h2></div>
<p class="em2">
	元耶律有尚撰有尚字伯强號迂齋東平人以伴讀功授助教歷昭文館大學士諡文正事蹟具元史本傳世祖時許衡除中書左丞固辭不受因上奏取舊門生十二人爲伴讀有尚其一也是編載衡言行較史爲詳然大端已具於史矣
</p>
<div class="section" id="title-60"><h2>
	劉文靖公遺事一卷<span class="jiazhu">浙江范懋柱家天一閣藏本</span>
</h2></div>
<p class="em2">
	元蘇天爵撰天爵有名臣事畧已著錄是編乃所述容城劉因行實也考天爵名臣事畧第十五卷即紀因事然此卷所述皆事畧所未言蓋天爵於事畧旣成之後別采舊聞補其所闕故命曰遺事元史劉因本傳多採用此卷亦以後來搜輯較爲詳備歟
</p>
<div class="section" id="title-61"><h2>
	辜君政績書二卷<span class="jiazhu">永樂大典本</span>
</h2></div>
<p class="em2">
	元陶凱撰凱字中元江都人以至正七年丁亥鄉試榜授永豐教諭適永豐令辜中受代去縣之父老子弟願以中善政刻諸石凱因序中政績爲此書以贈言學記等篇附焉
</p>
<div class="section" id="title-62"><h2>
	思賢錄五卷續錄一卷<span class="jiazhu">浙江范懋柱家天一閣藏本</span>
</h2></div>
<p class="em2">
	元謝應芳撰應芳字子蘭武進人至正中薦授三衢淸獻書院山長阻兵不能赴明洪武中歸隱橫山以終自號龜巢老人事迹具明史儒林傳是編爲其鄉宋寶文閣直學士鄒浩而作正錄成於至正十五年分爲五目曰事實曰文辭曰祠墓曰祠墓廢興曰古今題咏有楊維禎鄭元祐二序續錄則皆應芳及知府張度等祭墓之作成於明洪武十二年其中又載有洪武十三年以後祭文碑記諸篇迄於正統十年則後人所附入也
</p> 



</div></body></html>