<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷七十四·史部三十（地理類存目三）</title></head><body><div id="text">

<p>
<strong>欽定四庫全書總目卷七十四</strong>
</p>
<div class="section" id="title-0"><h1>
	史部三十
</h1><hr/></div>
<div class="section" id="title-1"><h2>
	地理類存目三
</h2></div>
<div class="section" id="title-2"><h2>
	全陝政要畧四卷<span class="jiazhu">浙江范懋柱家天一閣藏本</span>
</h2></div>
<p class="em2">
	明龔輝撰輝餘姚人嘉靖癸未進士官至工部左侍郞是書首陝西省治次自西安府以下分府紀錄有藩封公署官師户口田賦河防關隘馬政屯田諸目末爲邊鎭圖於山川形勢關隘汛地道里遠近皆繪而列之輝初承巡按御史登州浦鎔檄纂輯全陝政要總督三邊軍務楊守禮爲之序後以卷帙繁重復節爲此本僅存梗槪故名曰畧焉
</p>
<div class="section" id="title-3"><h2>
	吳興掌故集十七卷<span class="jiazhu">兩淮鹽政採進本</span>
</h2></div>
<p class="em2">
	明徐獻忠撰獻忠字伯臣一號長谷華亭人嘉靖乙酉舉人官奉化縣知縣明史文苑傳附見文徵明傳中是編乃其寓居湖州時所作分類十三曰宦業曰鄉賢曰遊寓曰著述曰金石刻曰藝文曰名園曰古蹟曰山墟曰水利曰風土曰物産曰雜考考訂多未詳審如所載寓賢以作漁隱叢話之胡仔列入明代尤爲舛誤也
</p>
<div class="section" id="title-4"><h2>
	廣東通志初稿四十卷<span class="jiazhu">兩淮鹽政採進本</span>
</h2></div>
<p class="em2">
	明戴璟撰璟字孟光號石屏奉化人嘉靖丙戌進士官至僉都御史巡撫廣東是書乃璟於嘉靖乙未以臨代之時兩月而成未免涉於潦草其門類亦多未當如人物之外别立道學一門介於學校風俗之間雖本之宋史而於地志爲創聞位置先後亦非其所又政紀一門凡歷代竄流嶺表之人皆備書之此自朝政何與輿圖又行次一門惟紀宋末厓山之事此在史氏爲大綱在地志則軼事矣别爲標目更未允愜也
</p>
<div class="section" id="title-5"><h2>
	平涼府通志十三卷<span class="jiazhu">陝西巡撫採進本</span>
</h2></div>
<p class="em2">
	明趙時春撰時春字景仁號浚谷平涼人嘉靖丙戌進士官至右副都御史巡撫山西事跡具明史本傳是書以平涼爲西北要地舊未有志因創修之分十七門曰建革曰山川曰戶口曰田賦曰物産曰壇祠曰藩封曰官師曰兵制曰學校曰人物曰孝節曰風俗曰河渠曰寇戎曰寺觀曰祥異其考証敘述具有史法在關中諸志之内最爲有名惜其漫漶磨滅巳不可繕寫故僅存其目於此焉
</p>
<div class="section" id="title-6"><h2>
	南畿志六十四卷<span class="jiazhu">浙江汪啓淑家藏本</span>
</h2></div>
<p class="em2">
	明聞人詮撰詮字邦正餘姚人嘉靖丙戌進士官至湖廣按察司副使明以應天府爲南京稱根本重地有京城圖志僅載都城未詳郡縣詮以監察御史提督南畿學政因與南京太僕寺卿陳沂纂輯是書沂即撰金陵古今圖考及金陵世紀者也前三卷爲總志分子目凡八次列十四府四州分子目凡十二採掇尚爲簡核而亦不免於訛漏
</p>
<div class="section" id="title-7"><h2>
	湖州府志十四卷<span class="jiazhu">兩淮馬裕家藏本</span>
</h2></div>
<p class="em2">
	明唐樞撰樞有易修墨守已著錄是書分土地人民政事三門每門各綴以子目與他志小異然如沿革之中參述祥異體例亦未能精當
</p>
<div class="section" id="title-8"><h2>
	嘉興府圖記二十卷<span class="jiazhu">浙江巡撫採進本</span>
</h2></div>
<p class="em2">
	明趙文華撰文華慈谿人嘉靖巳丑進士官至工部尚書明史姦臣傳附見嚴嵩傳中是書乃文華官通政使時遭憂家居應郡守之請而作分方畫邦制物土人文凡四門而附以叢記敘述頗有體例其方畫每朝爲一地圖殊可爲法然文華小人之尤其姓名人羞稱之故傳本頗稀此殆毁棄之餘歟
</p>
<div class="section" id="title-9"><h2>
	滁州志四卷<span class="jiazhu">浙江范懋柱家天一閣藏本</span>
</h2></div>
<p class="em2">
	明胡松撰松字汝茂滁州人嘉靖巳丑進士官至南京吏部尚書諡恭肅事迹具明史本傳同時又有績溪胡松字茂卿正德甲戌進士官至工部尚書明史以二人合傳以名姓相同故也是編乃松官禮部精膳司郞中以使事歸里知州林元倫屬成此志先述天文山川物産各爲一篇次則皆以編年紀事間附論斷與他地志分目者不同然傳記輿圖各有本例以志名而用史體文雖創而義則乖矣
</p>
<div class="section" id="title-10"><h2>
	嘉靖全州志六卷<span class="jiazhu">兩淮鹽政採進本</span>
</h2></div>
<p class="em2">
	明謝少南撰少南上元人嘉靖壬辰進士官至廣西提學僉事全州置於石晉洪武元年改州爲府九年復爲州領灌陽縣國朝始以全州灌陽同隸桂林府此志輯於嘉靖已酉其時灌陽爲州屬故各門皆載灌陽也全州舊有志少南重加修輯凡爲綱七爲目五十有八其建置門所載沿革云隋平陳改洮陽爲湘源不知隋改隸永州載於隋書地理志甚詳又不載後周時地屬南唐又洮水出洮陽縣載於水經注亦未徵引均未免脫畧也
</p>
<div class="section" id="title-11"><h2>
	嘉靖邵武府志十五卷<span class="jiazhu">兩淮鹽政採進本</span>
</h2></div>
<p class="em2">
	明陳讓撰讓字以禮嘉靖壬辰進士官至監察御史是編成於嘉靖癸卯分天文地理王制人物外志五大綱繫以二十八子目附以三國三表其特創之例在以應候附星野遂使農家占驗冠於郡邑建置之前蓋牽於天文自爲一門不得不爾其實分野之說以二十八宿割屬九州旣巳聚訟以嶺外蠻荒之地引而測驗於揚州益茫然矣揚州占牛女旣已疑似邵武一郡而亦占牛女更牛之一毛矣故劉基淸類天文分野之書今推歩家不用近時李光地注禹貢亦主閩屬揚州之說是猶楊僕移關耳非篤論也又人物門中别立李忠定世家一篇何李二氏世家一篇亦爲創例世家者以爵土世其家也司馬遷以特筆尊孔子蓋以子孫世守其祀顔曾孟以下無不列傳矣李綱等雖曰賢者豈可僭用孔子例乎
</p>
<div class="section" id="title-12"><h2>
	嘉靖眞定府志三十三卷<span class="jiazhu">兩進鹽政採進本</span>
</h2></div>
<p class="em2">
	明雷禮撰禮有六朝索隱已著錄是編乃禮以吏部考功司郞中謫大名通判時奉檄所修爲圖一表四紀四志九傳十五法綱目體大書以敘事分注以載言又分立諸侯王表帝系傳后妃傳世家傳均與地志之例不合又表傳所載事皆複岀尤非體也
</p>
<div class="section" id="title-13"><h2>
	嘉靖河間府志二十八卷<span class="jiazhu">兩淮鹽政採進本</span>
</h2></div>
<p class="em2">
	明樊深撰深號西田河間人嘉靖壬辰進士官至通政司通政使事迹附見明史楊思忠傳其以深爲大同人則因深以軍籍登第也是編成於嘉靖庚子凡十六門分子目六十有一是時天津衛未分爲府興濟縣亦尚未廢河間所屬凡州二縣十六故今天津滄州静海靑縣鹽山慶雲南皮皆併載志中深自序稱一方之山川墳士習俗往蹟咸蒐輯罔遺若夫述怪誕以表奇特著事應以實祥異增仙釋以備觀覽名教之所禁者皆得而畧焉其體例頗謹嚴而採掇古事不免貪多假借附會均所不免仍不出明人地志之積習也
</p>
<div class="section" id="title-14"><h2>
	陝西行都司志十二卷<span class="jiazhu">浙江巡撫採進本</span>
</h2></div>
<p class="em2">
	不著撰人名氏千頃堂書目作包節撰考節字元達華亭人占籍嘉興嘉靖壬辰進士官監察御史出按湖廣劾守陵大璫廖斌不法反被誣下詔獄謫莊浪衞卒於戍所隆慶初追贈光祿寺少卿事迹具明史本傳此書紀事止於嘉靖且莊浪衞正陝西地當即節書矣凡分地理建置官師兵防歲計人物六門而以所屬各衛分載其中能闕所不知故簡陋而不荒謬凡例謂學校祀典不立類以建置大端惟此二事故統置於建置之下例殊未允自郡縣山川人物以外無一不從建置起能全附之建置乎
</p>
<div class="section" id="title-15"><h2>
	嘉靖貴州通志十二卷<span class="jiazhu">兩淮鹽政採進本</span>
</h2></div>
<p class="em2">
	明張道撰謝東山刪正道里貫未詳官貴州宣慰司訓導東山射洪人嘉靖辛丑進士官至右副都御史巡撫山東其刋定此書時則官貴州按察司副使也書頗簡畧以孝義隱逸别於人物之外而如陸京張伯安諸人又以孝友入人物志亦無體例也
</p>
<div class="section" id="title-16"><h2>
	北地紀四卷<span class="jiazhu">安徽巡撫採進本</span>
</h2></div>
<p class="em2">
	明汪來撰來字君復天津衛人嘉靖辛丑進士官慶陽府知府慶陽爲漢北地郡故以名書不分門目惟以時代先後爲序採事迹詩文之有關慶陽者得八十一人以后稷居首次以淳維而自附其名於末故實藝文錯雜互編人物名宦混淆並列爲從來志乘所未有其前三卷題來名而四卷獨標北地舉人孫倌撰蓋末卷皆來之文章嫌於自炫故託之倌云
</p>
<div class="section" id="title-17"><h2>
	括蒼彚紀十五卷<span class="jiazhu">兩淮鹽政採進本</span>
</h2></div>
<p class="em2">
	明何鏜撰鏜字振卿號賔巖處州衛人嘉靖丁未進士官至江西提學僉事鏜以處州舊志十邑各爲一編體例不當又自成化以後記載闕如因彚爲是編考隋代始置處州治括蒼縣本以括蒼山得名今爲處州全府之志不應以一縣冠一郡又不應以一山該一境名實相乖於義未允然宋無吳郡而范成大爲吳郡志則訛誤相沿亦不自鏜輩始矣
</p>
<div class="section" id="title-18"><h2>
	萬曆開封府志三十四卷<span class="jiazhu">兩淮鹽政採進本</span>
</h2></div>
<p class="em2">
	明曹金撰金祥符人嘉靖丁未進士官至兵部右侍郞兼僉都御史巡撫陝西是書與他志體例畧同惟以仙釋居前官蹟居後而仙釋官蹟之間又介以藝文編次殊爲無法
</p>
<div class="section" id="title-19"><h2>
	嘉靖仁和縣志十四卷<span class="jiazhu">浙江巡撫採進本</span>
</h2></div>
<p class="em2">
	明沈朝宣撰朝宣字三吾仁和人官江陵知縣此志撰於嘉靖已酉凡例謂義類悉依洪武府志案西湖游覽志云洪武初徐一夔著杭州府志頗稱簡明則所據者一夔本也體例頗謹嚴勝他地志之冗濫其稱杭州府舊志備載詔赦蓋用咸淳臨安志例不知其時臨安爲都城所以備錄明代已非都城即爲贅文其說最恊至於碑刻之文祗載其目使後世無從考證則失之太簡又引用諸書或足以己意皆不著其所出則益啓杜撰之門矣其書舊未刋板萬曆中諸生鄭圭有抄本爲邑令周宗建攜去國朝順治丁酉錢塘知縣沈某於宗建家求得之邑人朱之浩始爲傳寫之浩跋稱其時贅細註畧而不詳尚需增輯云
</p>
<div class="section" id="title-20"><h2>
	萬曆湖廣總志九十八卷<span class="jiazhu">兩淮鹽政採進本</span>
</h2></div>
<p class="em2">
	明徐學謨撰學謨有春秋億已著錄學謨四仕湖廣習其故事此其萬曆中爲左布政使時作也不以州郡分卷惟以事類編輯分三十二門命曰總志其削去各志所書禮樂一門紀事一門以會典通行不爲一地而設國史事秘本非外臣所窺其論亦頗有裁制然通行之典制本不專繫於一地刪之可也至於朝廷政令專爲一地而發者有詔諭可稽有奏議可考亦有案牘可尋實不待披求國史然後能知此則欲省編輯之力姑爲託詞者矣
</p>
<div class="section" id="title-21"><h2>
	定遠縣志十卷<span class="jiazhu">兩淮馬裕家藏本</span>
</h2></div>
<p class="em2">
	明高鶴撰鶴字若齡山陰人嘉靖庚戌進士官定遠縣知縣是書自序稱杜門三日而成世無此理或刋本訛月爲日歟其記載甚簡畧而體例乃頗冗雜列疆域道路於建置沿革之前是未出縣名先臚縣境所謂四界八至不知爲何地而言端緖殊覺倒置至於屯田一門僅四行惠政一門僅三行又職官題名之下各書其人之字號如書肆宦籍之式亦皆非體也
</p>
<div class="section" id="title-22"><h2>
	續朝邑縣志八卷<span class="jiazhu">陝西巡撫採進本</span>
</h2></div>
<p class="em2">
	明王學謨撰學謨字子揚朝邑人嘉靖癸丑進士官至大同左衛兵備道初正德巳卯韓邦靖作朝邑縣志當時號爲佳本學謨此志成於萬曆甲申繼邦靖之志而作故以續名然名爲續邦靖書而邦靖所錄此志仍錄蓋病邦靖之畧而欲以詳贍勝之特以邦靖名重不敢訟言相攻故諱曰續耳自序謂匠意綴詞稍稍自異其大旨可見觀所敘錄視冗濫之輿記尚爲有法然筆力去邦靖遠矣
</p>
<div class="section" id="title-23"><h2>
	三郡圖說一卷<span class="jiazhu">兩淮鹽政採進本</span>
</h2></div>
<p class="em2">
	明王世懋撰世懋有却金傳已著錄是編乃其官分守九江道時所作三郡者一饒州二南康三九江皆所隸也凡地之衝僻俗之澆淳民之利病皆撮舉其大端而不以山川古蹟登臨題詠爲重蓋猶有古輿圖之遺法末有世懋自跋稱直指使者東萊趙公命郡縣長吏圖其地境而系說於圖後旣而以所說失實屬世懋改定之故以圖說爲名而不具其圖云
</p>
<div class="section" id="title-24"><h2>
	萬曆廣東通志七十二卷<span class="jiazhu">兩淮鹽政採進本</span>
</h2></div>
<p class="em2">
	明郭棐王學曾袁昌祚同撰棐南海人嘉靖壬戌進士官至布政使加光祿寺卿學曾履貫未詳官光祿寺丞昌祚東莞人隆慶辛未進士官布政司叅議是書成於萬曆壬寅凡爲藩省志十三卷郡縣志四十九卷藝文志三卷外志七卷其藩省志輿圖之後即列事紀五卷茫無端緖惟仙釋寺觀列之外志較他志體例爲協又增罪放貪酷二門以示譏貶則彷彿嘉靖江西志例也
</p>
<div class="section" id="title-25"><h2>
	嘉靖貴州圖經新志十八卷<span class="jiazhu">兩淮鹽政採進本</span>
</h2></div>
<p class="em2">
	明趙讚撰讚葉榆人官貴州宣慰使司儒學教授是編成於嘉靖中其凡例謂舊志考究採掇掛漏可笑然此書亦殊舛陋如第二卷内所載題詠每詩皆取一句大書於上而以全詩細字分注於下是何體例也
</p>
<div class="section" id="title-26"><h2>
	萬曆四川總志三十四卷<span class="jiazhu">兩淮鹽政採進本</span>
</h2></div>
<p class="em2">
	明魏樸如游樸童良同撰提學副使南海郭棐裁正之樸如題敘州府同知良題諸生皆不知其里貫樸福寧人萬曆甲戌進士官成都府推官是書凡省志四卷郡縣志十四卷經畧志附以雜記共十四卷文八卷詩四卷其書於尹吉甫商瞿董永楊畤之類舊志悞收者頗有駁正於趙戒張商英之類舊志濫美者亦頗有簡汰惟職官不載守令未免疎畧而以先代帝紀列於前亦非輿記之體也
</p>
<div class="section" id="title-27"><h2>
	安邱縣志二十八卷<span class="jiazhu">兵部侍郞紀昀家藏本</span>
</h2></div>
<p class="em2">
	明馬文煒撰文煒字仲韜號定宇安邱人嘉靖壬戌進士官至右都御史巡撫江西是志成於萬曆已丑體例頗爲謹嚴其沿革封建秩官貢舉貤封俱列爲表藝文惟列古人著述較他志亦爲淸省惟典禮雅樂國家通制非安邱所獨有而各爲一考此劉知幾所論天文諸志誤學史記者也<span class="jiazhu">史記括黃帝以來故可立天官一書至歷代非各有一天無庸複志其說具史通表志篇中</span>藝文之末附詩二十首文九篇可謂刪除冗濫矣然何不用范成大吳郡志例散載各條之下乎總記二篇尤多泛濫漢惠帝七年日食于危文帝七年水土合于危後七年有星孛于西方其末指虛此果爲安邱垂象耶漢封劉常爲安邱侯此就國者也於法當書唐封張說爲安邱侯此與安邱風馬牛矣可入說傳不必入安邱志也蓋雖稍廓淸地志之惡習而猶未能免俗云
</p>
<div class="section" id="title-28"><h2>
	嘉靖江都縣志八卷<span class="jiazhu">兩淮鹽政採進本</span>
</h2></div>
<p class="em2">
	明葛洞撰洞字近園江都人初江都以附郭無專志嘉靖壬戌知縣趙訥屬洞因府志而增葺之凡八門藝文用吳郡志例附各門之内其人物一門則訥所裁定也草創之初記載殊爲簡畧每條末所繫論贊皆以知縣趙曰四字冠之是縣令諭示鄉民之體也以入志書不學甚矣
</p>
<div class="section" id="title-29"><h2>
	紹興府志五十卷<span class="jiazhu">兩淮馬裕家藏本</span>
</h2></div>
<p class="em2">
	明張元忭孫鑛同撰元忭字子藎山陰人隆慶辛未進士官至左諭德事迹具明史儒林傳鑛有月峯評經已著錄是志分十八門每門以圖列於書後較他志易於循覽體例頗善末爲序志一卷凡紹興地志諸書自越絶書吳越春秋以下一一考核其源流得失亦爲創格
</p>
<div class="section" id="title-30"><h2>
	豐潤縣志十三卷<span class="jiazhu">兩淮馬裕家藏本</span>
</h2></div>
<p class="em2">
	明石邦政撰邦政豐潤人其書成於隆慶庚午門目冗雜絶無義例且於歷代帝王妄爲區别以行欵高下示其予奪尤爲無理
</p>
<div class="section" id="title-31"><h2>
	隆慶永州府志十七卷<span class="jiazhu">兩淮鹽政採進本</span>
</h2></div>
<p class="em2">
	明史朝富陳良珍同撰朝富晉江人嘉靖癸丑進士官永州府知府良珍南海人官永州府推官永州志編於成化續於嘉靖朝富謂前志核而簡後志詳而雜因斟酌其間以爲此志成於隆慶庚午凡圖經一紀一表三志七傳五惟旣作郡邑紀復作郡邑表殊爲繁複又人物表一卷自漢訖明第其差等雖宗漢書之例亦非志書之體
</p>
<div class="section" id="title-32"><h2>
	萬曆江都縣志八卷<span class="jiazhu">兩淮鹽政採進本</span>
</h2></div>
<p class="em2">
	明陸君弼撰君弼江都人萬曆中貢生是書因嘉靖壬戌葛洞舊志重修而以史法變其體例曰紀曰表曰志曰傳紀之目一表之目五志之目七傳之目十夫史之有紀爲帝王作也稱之一邑則僭矣其表較他志頗善然旣作郡縣紀又作郡縣表其繁複與永州志同提封萬井周制也以名疆域不免鶠閣虬戶之譏其郡縣紀中稱建興中吳主亮使衛尉馮朝城廣陵三年冬十月魏主以舟師擊吳登廣陵故城案吳城廣陵在五鳳二年當魏正始二年曹丕擊吳則在黃初三年先後顚倒三十年何以舛悞至是也
</p>
<div class="section" id="title-33"><h2>
	萬曆衡州府志十五卷<span class="jiazhu">兩淮鹽政採進本</span>
</h2></div>
<p class="em2">
	明伍讓撰讓衡陽人萬曆甲戌進士官至貴州提學僉事是志成於萬曆乙酉舊本簽題弘治衡州府志誤也凡十一門又各有附錄然如併天文於地理用漢書例可也統詞章於學校是何例乎其沿革門云宋元嘉中以衡陽湘東爲王國不知宋時祗衡陽國爲衡州地又云唐天寶元年改爲衡陽郡不知先已改衡山郡大抵草畧成編耳
</p>
<div class="section" id="title-34"><h2>
	天啓贛州府志二十卷<span class="jiazhu">兩淮鹽政採進本</span>
</h2></div>
<p class="em2">
	眀謝詔撰詔贛縣人萬曆甲戌進士官至四川左布政使贛州舊志修於嘉靖丙申天啓元年辛酉詔續修之爲類十四爲目七十九其體例頗爲舛互亦多錯悞如亭館舊蹟例應敘於古蹟門乃悉歸之營建志則古來勝地似悉建於明代矣又鄉賢志分行業忠義孝友各門又别立質行一門亦未免繁複也
</p>
<div class="section" id="title-35"><h2>
	萬曆德州志十二卷<span class="jiazhu">兩淮鹽政採進本</span>
</h2></div>
<p class="em2">
	明李{木龠}撰{木龠}長洲人萬曆二年以貢生官德州學正是編爲目凡十一明制德州領德平平原二縣而志惟載本州不及屬邑凡例謂二邑各自有志故不載是猶可也於建置志特立坊表一門已覺淺陋至寓賢即屬流寓並非盡通籍之人乃敘於官績更爲龎雜且德州爲漕運孔道山川一門不載運河則脫畧巳甚矣是書所列職官至天啓中止即學正一官{木龠}後尚有二十人則又續有增益非{木龠}舊本矣
</p>
<div class="section" id="title-36"><h2>
	通州志八卷<span class="jiazhu">兩淮馬裕家藏本</span>
</h2></div>
<p class="em2">
	明沈明臣撰明臣字嘉則鄞縣人嘉靖中諸生常與徐渭同參胡宗憲幕府明史文苑傳附見徐渭傳中明南直隸北直隸皆有通州此編南通州志也書成於萬曆丁丑其秩官科第諸門皆括之以表於例頗善
</p>
<div class="section" id="title-37"><h2>
	萬曆應天府志三十三卷<span class="jiazhu">兩淮鹽政採進本</span>
</h2></div>
<p class="em2">
	明王一化撰一化里貫始末皆未詳其作此書時則官應天府教授也應天在明爲南京而舊無府志萬曆丁丑一化始創是編凡爲紀三表九志十一傳九如郡紀門引金陵志水經注荊州記諸書以證揚州之三江又引括地志以証丹陽之屬秦鄣郡援據頗爲該洽又如引宋景定志及通鑑注謂丹陽治所即漢之宛陵亦足證舊志之誤又明會典及明史職官志諸書皆載明封爵惟公侯伯三等志中封爵表詳載孫炎之追封男爵頗足補史傳之缺佚然如靈谷諸寺創自齊梁舊蹟見於景定志建康志丹陽記諸書者甚詳乃遺漏不載則疎漏亦尚未免也
</p>
<div class="section" id="title-38"><h2>
	閩書一百五十四卷<span class="jiazhu">福建巡撫採進本</span>
</h2></div>
<p class="em2">
	明何喬遠撰喬遠字稚孝號匪莪晉江人萬曆丙戍進士官至南京工部右侍郞事迹附見明史洪文衡傳閩自唐林諝有閩中記宋慶曆中林世程重修之歷南宋及元皆無總志明成化間莆人黃仲昭始爲八閩通志王應山復爲閩大記閩都記全閩記畧皆草創未備喬遠乃薈萃郡邑各志參考前代載記以成是書分二十二門曰分野曰方域曰建置曰風俗曰版籍曰扞圉曰前帝曰君長曰文莅曰武軍曰英舊曰方技曰宦寺曰方外曰閨閤曰島夷曰靈祀曰祥異曰萑葦曰南産曰蓄德曰我私其標目詭異多乖志例扞圉志載兵防及將弁兵士額數而復有武軍志以詳其人文莅志則合職官名宦而爲一分併均失其當前帝志載宋端宗及少帝昺端宗雖即位於福州然正史已詳不宜復入志中且帝昺即位於粤之碙洲尤與閩無涉英舊志載人物而復分縉紳弁韐關柝韋布閭巷僑寓裔派爲七類轉覺淆雜宦寺志專載五代林延遇明張敏蕭敬三人亦非志中所應有蓄德志雜載叢談逸事並及詩話文評於名爲不稱我私志則喬遠自志其宗族雖倣古人自敘之例而稱名不典語多鄙野其文辭亦好刋削字句往往不可句讀蓋不能出明人纎佻矯飾之習明史本傳亦稱所撰閩書一百五十卷<span class="jiazhu">案書實一百五十四卷蓋刋本誤脫一四字</span>頗行於世然援据多舛云
</p>
<div class="section" id="title-39"><h2>
	萬曆濟寧州志八卷<span class="jiazhu">兩淮鹽政採進本</span>
</h2></div>
<p class="em2">
	明王國楨撰國楨字翼廷安邑人萬曆己丑進士官至濟寧河道副使以州志舊本殘缺屬諸生朱夢得張維屏分纂而國楨爲之裁定列目凡八又分子目五十僅三月而成書故其間踳駮掛漏不一而足
</p>
<div class="section" id="title-40"><h2>
	南康志十二卷<span class="jiazhu">兩淮馬裕家藏本</span>
</h2></div>
<p class="em2">
	明田琯撰琯大田人隆慶辛未進士官南康府知府是書成於萬曆癸巳門目雖繁而條貫有序猶輿記中之不甚猥雜者
</p>
<div class="section" id="title-41"><h2>
	順天府志六卷<span class="jiazhu">兩淮馬裕家藏本</span>
</h2></div>
<p class="em2">
	明謝杰撰沈應文續成之杰有使琉球錄已著錄應文字徵甫餘姚人隆慶戊辰進士官至南京吏部尚書是書成於萬曆癸巳頗爲簡畧所立金門圖京兆圖諸名粉飾求新尤明季纎佻之習
</p>
<div class="section" id="title-42"><h2>
	萬曆信陽州志八卷<span class="jiazhu">兩淮鹽政採進本</span>
</h2></div>
<p class="em2">
	明劉尚朴撰尚朴信陽人萬曆乙未進士官至山東布政司叅政先是州人禮部侍郞何洛文撰州志未成尚朴采其遺稿續作此書凡爲類十九成於萬曆丁巳序次冗雜殊乖體要
</p>
<div class="section" id="title-43"><h2>
	萬曆饒州府志四十五卷<span class="jiazhu">兩淮鹽政採進本</span>
</h2></div>
<p class="em2">
	明陳大綬撰大綬浮梁人萬曆乙未進士官至福建布政使叅議饒州自正德辛未劉錄撰志以後百有餘年大綬始撰此志分十三門又分子目八十書成於萬曆乙卯其中如寺觀之建自唐宋者應敘於古蹟乃歸於秩祀門二氏非秩祀也輿地志旣分山水爲二門而古蹟門内又載石城山殊無條理沿革門載漢建安十五年孫權置鄱陽郡治舊縣不知初治在鄱陽後徙治吳苪故城亦考之未詳也
</p>
<div class="section" id="title-44"><h2>
	岳郡圖說一卷<span class="jiazhu">浙江巡撫採進本</span>
</h2></div>
<p class="em2">
	明黃元忠撰元忠字整菴鄞縣人萬曆中由國子監學正出爲岳州府通判是編具述岳州郡城及所屬一州七縣三衛形勝然題曰圖說而此本有說無圖疑佚其半也
</p>
<div class="section" id="title-45"><h2>
	海鹽縣圖經十六卷<span class="jiazhu">浙江汪啓淑家藏本</span>
</h2></div>
<p class="em2">
	明胡震亨撰震亨字孝轅晚自稱遯叟海鹽人萬曆丁酉舉人由故城縣教諭歷官兵部員外郞是書凡七篇首方域次食貨次戍海次隄海次官師次人物次雜識蓋與姚士粦叅修而成然不署士粦之名僅見卷首樊維城序中其不曰志而曰圖經者用北宋州縣圖經例也
</p>
<div class="section" id="title-46"><h2>
	萬曆容城縣志七卷<span class="jiazhu">兩淮鹽政採進本</span>
</h2></div>
<p class="em2">
	明蔣如苹撰如苹字賓王益都人由貢生官容城縣知縣初隆慶間邑令李蓁春創爲縣志自隆慶三年以後事蹟無徵萬曆甲辰如苹增補爲是編凡十類其創立宫室門巳失縣志之例又輿地志所載唐復置縣後罷宋代復置不知五代晉時歸於遼宋時僅置縣於拒馬河此沿革之大者不應脫畧又濡水在縣西亦曰北易水雹水在縣南即鮑水載於水經注及寰宇記諸書者甚詳亦脫漏不載則其疎舛亦可見矣
</p>
<div class="section" id="title-47"><h2>
	萬曆嘉定縣志二十卷<span class="jiazhu">兩淮鹽政採進本</span>
</h2></div>
<p class="em2">
	明韓浚撰浚字邃之淄川人官嘉定縣知縣元至元中秦輔之始創縣志明自洪熙至嘉靖凡經四修浚於萬曆乙巳復續爲是編頗勝他志之鄙陋然亦時有疎舛如以水利列於人物之後已覺不倫以古蹟及寺觀敘於雜記門中更爲非例又如疆域考稱自宋分崑山之東境以置縣不知南畿志載宋割崑山安亭等五鄉於練祁市置縣輿地考載嘉定縣原名疁城鄉也
</p>
<div class="section" id="title-48"><h2>
	萬曆嚴州府志二十四卷<span class="jiazhu">兩淮鹽政採進本</span>
</h2></div>
<p class="em2">
	是書爲萬曆甲寅所修首頁題名叢雜無緖或曰主修或曰同修或曰纂修或曰續修或曰彚集莫知撰人爲誰蓋與事者争欲附名故瞀亂如是前載舊志凡例頗見體裁是志乃不肯遵用之多所更張務求諧俗則其書可知矣
</p>
<div class="section" id="title-49"><h2>
	天台縣志二十卷<span class="jiazhu">兩淮馬裕家藏本</span>
</h2></div>
<p class="em2">
	明張宏代撰胡來聘續修宏代靈壁人來聘金州人皆天台知縣也宏代書不知成於何年來聘所續則成於萬曆乙卯前十三卷隨事立類爲大目十一小目五十有八詩文别爲七卷附於後
</p>
<div class="section" id="title-50"><h2>
	泰州志十卷<span class="jiazhu">兩淮馬裕家藏本</span>
</h2></div>
<p class="em2">
	明劉萬春撰萬春字公孕泰州人萬曆丙辰進士官至浙江布政司叅政是書成於崇禎癸酉與他志體例畧同而意主黜僞存眞頗不狥其鄉曲其論學究而驀理學之堂方技而割隱君之席及諛墓之文雖工不錄者皆切中州郡志書之弊也
</p>
<div class="section" id="title-51"><h2>
	萬曆餘杭縣志十卷<span class="jiazhu">兩淮鹽政採進本</span>
</h2></div>
<p class="em2">
	明戴日强撰日强蒙城人官餘杭縣知縣是編成於萬曆丙辰分十門子目六十有二中間紀載多舛誤如沿革門云漢高帝時屬荊吳國不知漢時餘杭爲西部都尉治仍屬會稽郡城墉門云古城在今縣溪南莫詳所始不知咸淳臨安志載漢熹平二年所改經兩次遷移至後唐時號爲淸平軍殊爲疎於考訂至第一卷旣立山川一門而九卷又别立徑山志旣有古蹟一門又别立洞霄志更爲冗複矣
</p>
<div class="section" id="title-52"><h2>
	萬曆温州府志十八卷<span class="jiazhu">兩淮鹽政採進本</span>
</h2></div>
<p class="em2">
	明王光藴撰光藴字季宣温州人官至寧國府同知是編成於萬曆丁巳凡爲類十二爲目七十四頗多舛畧如形勝門祗畧敘舊志數行而梁邱遲永嘉郡教所稱控山帶海云云祝穆方輿勝覽所稱郡當甌越之衝云云皆未之載此皆失諸眉睫之前學校門祗載梅溪鴈山兩書院而永嘉書院之建於宋時載於王圻續文獻通考者亦不及詳其掛漏可想又治行志中分郡良吏邑良吏爲二門體例亦嫌繁碎也
</p>
<div class="section" id="title-53"><h2>
	萬曆襄陽府志五十一卷<span class="jiazhu">兩淮鹽政採進本</span>
</h2></div>
<p class="em2">
	不著撰人名氏卷首宜城胡價序稱郡守吳公勒成凡爲目二十有六明封襄藩於襄陽故敘歷代藩封别作襄世家一卷於例應爾至以孔子曾適楚國遂於古蹟之外别出聖蹟一門則冗碎甚矣
</p>
<div class="section" id="title-54"><h2>
	淸江縣志八卷<span class="jiazhu">兩淮馬裕家藏本</span>
</h2></div>
<p class="em2">
	明秦鏞撰鏞無錫人崇禎丁丑進士官淸江縣知縣淸江向無志崇禎壬午鏞始創修凡分八目視他志稍爲簡明
</p>
<div class="section" id="title-55"><h2>
	崇禎碭山縣志二卷<span class="jiazhu">雨淮鹽政採進本</span>
</h2></div>
<p class="em2">
	明劉芳撰芳字百子石屏人官碭山縣知縣先是萬曆戊午知縣陳秉良屬邑人王文煥撰縣志二旬而成崇禎已卯芳復與邑人汪用霖續修此編其沿革載東漢爲梁國碭山縣不知東漢時沛國亦分界其地又云晉省歸夏邑不知南畿志載晉下邑即碭地非省併也又以下邑作夏邑更誤矣又分門至四十二率多冗雜如旣以水土爲一門又以風俗爲一門以古蹟爲一門又以八景爲一門殊紛紜少緖也
</p>
<div class="section" id="title-56"><h2>
	海昌外志<span class="jiazhu">無卷數　浙江巡撫採進本</span>
</h2></div>
<p class="em2">
	國朝談遷撰遷字孺木一字仲木海寧人是志題曰海昌以海寧爲吳海昌郡從古名也書不分卷帙所列凡輿地食貨職官建置選舉人物叢談藝文八門以篇頁計之當爲八卷偶未標題耳遷學頗博涉較舊志多所考證而人物瑣分門類典籍不詳卷帙猶沿地志之積習
</p>
<div class="section" id="title-57"><h2>
	西寧志七卷<span class="jiazhu">内府藏本</span>
</h2></div>
<p class="em2">
	國朝蘇銑撰銑交河人順治丙戌進士由衛輝府推官行取監察御史巡按山西裁缺改補西寧道又調嶺東道是編即其順治十二年官西寧道時所作西寧在國初爲軍民指揮使司本臨邊之地文獻罕徵故其書亦潦草冗雜絶無體例蓋創始者難工也
</p>
<div class="section" id="title-58"><h2>
	續安邱志二十五卷<span class="jiazhu">兵部侍郞紀昀家藏本</span>
</h2></div>
<p class="em2">
	國朝王訓撰訓字敷彝安邱人順治丁亥進士官萬全縣知縣是編續馬文煒之書體例相近凡例稱馬志二十八卷今續二十五卷者地理封建本無可續如俷德不至害及一邑則亦畧之惡惡短也
</p>
<div class="section" id="title-59"><h2>
	永平府志二十四卷<span class="jiazhu">内府藏本</span>
</h2></div>
<p class="em2">
	國朝宋琬撰琬字玉叔號荔裳萊陽人順治丁亥進士官至四川按察使琬與施閏章齊名時號南施北宋而此志不見所長卷端題永平府知府蕭山張朝琮重修其竄亂失眞歟
</p>
<div class="section" id="title-60"><h2>
	杞紀二十二卷<span class="jiazhu">河南巡撫採進本</span>
</h2></div>
<p class="em2">
	國朝張貞撰貞字起元號杞園安邱人康熙壬子拔貢官翰林院孔目是書以安邱東北界接高昌諸邑爲杞國舊地爰採史傳之有關於杞者綜其條目曰圖考曰星土曰輿地曰山川曰繫年曰沿革曰封建曰年表曰世次曰原古曰分國曰系家<span class="jiazhu">案司馬貞史記索隱改世家爲系家乃避唐諱此悞襲其名</span>曰苗裔曰春秋經傳曰經傳别解曰人物曰遺書曰藝林曰雜綴王士禎序稱其有良史才以安邱一隅上溯太康斟鄩之故居下迄國朝數千年事蹟所採之書凡四百餘種可謂勤矣然以爲杞之故墟旣於繫年錄春秋經文之載杞事者復爲年表世次系家不幾於曡床架屋乎且又全錄春秋經傳及經傳别解爲四卷不更贅乎於遺書錄夏小正於人物收姮娥其泛濫抑又甚矣藝林内錄齊風汶水湯湯之詩則以徐州入濟之汶爲靑州入濰之汶至如振鷺有瞽顧炎武大禹陵詩皆一例採入尤不免地志之錮習也
</p>
<div class="section" id="title-61"><h2>
	杭志三詰三誤辨一卷<span class="jiazhu">浙江巡撫採進本</span>
</h2></div>
<p class="em2">
	國朝毛奇齡撰奇齡有仲氏易已著錄是編因杭州舊志稱今地本皆江水由隋唐來人力畚築而成因爲此辨三詰者一詰秦定會稽郡有海鹽餘杭錢塘富春四縣何以錢塘獨無地二詰西部都尉爲重鎭何以僻處靈隱山中三詰由富春以至海寧無不兩岸平地綠江如綫何以上一折甫接吳山忽西翻靈隱下一折不走龕赭忽北越臨平三誤者一由劉道眞錢塘記誤讀漢書西部都尉治武林山武林水所出東入海之文不以西部都尉治爲句而以治武林山爲句二由不考劉昭註郡國志已駁秦始皇由餘杭渡江之說而仍襲其誤三由江水東合臨浦而劉氏誤以臨浦爲臨湖又誤以臨湖爲臨平湖又附載宋之問靈隱寺詩吳越王鐵幢浦二條以爲不足辨者不在所詰所辨之數焉
</p>
<div class="section" id="title-62"><h2>
	蕭山縣志刋誤三卷<span class="jiazhu">浙江巡撫採進本</span>
</h2></div>
<p class="em2">
	國朝毛奇齡撰以蕭山新修縣志踳駁失考因逐各條爲之釐正凡沿革之誤二條稱名之誤一條封屬之誤二條坊里之誤二條古蹟之誤三十八條人物之誤三十五條
</p>
<p class="margin2">
	案毛奇齡此二編本非郡縣志書而列於郡縣志書中者以所刊正者乃郡縣志書猶新唐書糾繆附於正史之例也
</p>
<div class="section" id="title-63"><h2>
	臺灣紀畧一卷<span class="jiazhu">大學士英廉採進本</span>
</h2></div>
<p class="em2">
	國朝林謙光撰謙光字芝楣長樂人是編乃康熙二十三年平定鄭克塽以後所作分十三篇一曰形勢二曰沿革三曰建置四曰山川五曰沙線礁嶼六曰城郭七曰戶役賦稅八曰學校選舉九曰津梁十曰天時十一曰地理十二曰風俗十三曰物産而附以澎湖版圖開闢之初規模草創故其文皆畧存梗槩不及新志之詳明然固新志之椎輪也
</p>
<div class="section" id="title-64"><h2>
	登封縣志十卷<span class="jiazhu">内府藏本</span>
</h2></div>
<p class="em2">
	國朝張聖誥撰聖誥字紫書號韋菴廣寧人官登封縣知縣初順治五年聖誥之叔父朝端知登封始創修縣志康熙十八年聖誥族兄壎亦知是縣又續增之康熙三十一年聖誥又知是縣復因舊本重修一姓相承遞相纂輯其事頗異書分九門曰圖繪曰輿地曰嶽祀曰建置曰山川曰職官曰方外曰物産曰藝文體例與他志畧同惟他志景必有八八景之詩必七律最爲惡習聖誥力破是例差有識云
</p>
<div class="section" id="title-65"><h2>
	琅鹽井志四卷<span class="jiazhu">浙江巡撫採進本</span>
</h2></div>
<p class="em2">
	國朝沈鼐撰鼐字枚臣長洲人由貢生官雲南琅鹽非鹽課提舉是書成於康熙壬辰因來度舊志重爲增輯首列圖考次分天文地理建設賦役官師學校選舉祠祀人物藝文凡十類
</p>
<div class="section" id="title-66"><h2>
	師宗州志二卷<span class="jiazhu">兩淮馬裕家藏本</span>
</h2></div>
<p class="em2">
	國朝管棆撰棆武進人官師宗州知州是書成於康熙丁酉分九圖五紀畧九考四傳師宗舊無志是書草創簡畧粗具大綱附藝文於各門中用宋人舊例惟多錄已作殆成紀遊之集則未免輿記之結習耳
</p>
<div class="section" id="title-67"><h2>
	遼載前集二卷<span class="jiazhu">兩淮馬裕家藏本</span>
</h2></div>
<p class="em2">
	國朝林本裕撰本裕字益長奉天人是編備盛京故事自序云折衷於盛京志前集則仿龍門志乘後集則仿涑水編年个後集未見此其前集也首總論次圖考餘分二十一門亦頗勤於蒐采然留都記載而地名仍題前代之稱於體例終爲乖迕是亦不檢之過也
</p>
<div class="section" id="title-68"><h2>
	揚州府志四十卷<span class="jiazhu">兩淮鹽政採進本</span>
</h2></div>
<p class="em2">
	國朝張萬壽撰萬壽字鶴秋浮山人康熙中官揚州府知府揚州府志自明成化至萬壽凡經五修而益繁蕪考書首載萬曆中楊洵舊志序歷敘門目其端緖尚爲淸整萬壽多所增益其體例轉不及原書也
</p>
<div class="section" id="title-69"><h2>
	河套志六卷<span class="jiazhu">江西巡撫採進本</span>
</h2></div>
<p class="em2">
	國朝陳履中撰履中字執夫商邱人官至分巡寧夏兵備道是志成於乾隆壬戌凡河套之建置沿革山川城堡關塞古蹟物産悉分門彚載末附以藝文二卷如引魏書以証涿祁山之爲榆林府地引冊府元龜藥彦稠爲邠州節度使補五代沿革之闕又証後魏代郡之即漢朔方郡據通鑑注大城之屬朔方以証漢書列傳之大城塞徵引頗爲繁富
</p>
<div class="section" id="title-70"><h2>
	湖南通志一百十四卷<span class="jiazhu">通行本</span>
</h2></div>
<p class="em2">
	國朝大學士陳弘謀等監修湖南省治即唐之武安軍原與荊鄂兼立節鎭宋代亦分荊湖南北兩路至明代始併隸湖廣布政使而幅𢄙廣濶形勢各殊本朝康熙三年始析置湖南布政司以控制嶺嶠其後修通志者仍合湖南北爲一編又書局開於武昌未免詳近而畧遠故湖南事迹未能賅備乾隆二十一年弘謀巡撫湖南因與藩臬諸臣創修此志以補其闕共分三十七門其中如山川一門全志每縣祗載數條此則分列方隅職官一門全志文職至知府武職至遊擊而止此則同知通判守備具錄無遺選舉一門全志詳文而畧武此則兩途並登故所載雖止九府四州而卷帙則較全志贏幾十之四五云
</p>
<div class="section" id="title-71"><h2>
	續河南通志八十卷<span class="jiazhu">河南巡撫採進本</span>
</h2></div>
<p class="em2">
	國朝河南巡撫阿思喀監修河南通志修於雍正九年阿思喀以乾隆三十一年奉詔纂修一統志徵諸省志書送館乃續修此編事迹皆與前志相接惟前志分四十二目不立總綱此編則分輿地河渠食貨學校武備職官人物藝文八志而各系以子目爲小異云
</p>
<div class="section" id="title-72"><h2>
	澳門記畧二卷<span class="jiazhu">安徽巡撫採進本</span>
</h2></div>
<p class="em2">
	國朝印光任張汝霖同撰光任字黻昌寶山人官至太平府知府汝霖字芸墅宣城人由拔貢生官至澳門同知考濠鏡澳之名見於明史其南有四山離立海水交貫成十字曰十字門今稱澳門屬香山縣乾隆九年始置澳門同知光任汝霖相繼爲此職光任初作是書未竟至汝霖乃踵成之凡爲三篇首形勢次官守次澳番形勢篇爲圖十二澳番篇爲圖六考明史地理志祗載南頭屯門雞栖佛堂門十字門冷水角老萬山零丁洋澳諸名與虎頭山關之類其他皆未記其詳此書於山海之險要防禦之得失言之最悉蓋史舉大綱志詳細目載筆者各有體裁耳
</p>
<p class="em2">
	右地理類都會郡縣之屬一百八部二千四百六十七卷<span class="jiazhu">内三部無卷數</span>皆附存目
</p> 



</div></body></html>