<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百三十二·子部四十二（雜家類存目九）</title></head><body><div id="text">

<p>
<strong>欽定四庫全書總目卷一百三十二</strong>
</p>
<div class="section" id="title-0"><h1>
	子部四十二
</h1><hr/></div>
<div class="section" id="title-1"><h2>
	雜家類存目九
</h2></div>
<div class="section" id="title-2"><h2>
	羣書摘草五卷<span class="jiazhu">左都御史張若溎家藏本</span>
</h2></div>
<p class="em2">
	明王國賔編國賔號養黙武進人萬曆甲戌進士其作此書時方監榷杭州北新關未詳其終於何官也其書仿庾仲容子鈔馬總意林之例摘取家語以下至明張時徹說林三十二種附以兵書七種每種各摘數叚無所持擇蓋亦當時書帕之本
</p>
<div class="section" id="title-3"><h2>
	閨範四卷<span class="jiazhu">浙江巡撫採進本</span>
</h2></div>
<p class="em2">
	明吕坤撰坤有四禮疑已著錄此編乃其爲山西按察使時所作前一卷爲嘉言皆採六經及女誡女訓諸文爲之訓釋後三卷爲善行分女子婦人母道各一卷敘其本事而繪圖上方並附以贊文頗淺近取易通俗也當時嘗傳入禁中神宗以賜鄭貴妃妃重刻之後妖書案起遂以是書爲口實朱國楨湧幢小品曰吕新吾司寇廉察山西纂閨範一書焦弱侯以使事至吕索序刋行弱侯亦取數部入京鄭貴妃之姪國泰乞取添入后妃一門而貴妃與焉衆大譁謂鄭氏著書弱侯交結爲序將有他志云云所紀與史小異然國楨與焦竑爲友目睹刋本所記似得其眞此本無鄭貴妃序當爲坤之原本也
</p>
<div class="section" id="title-4"><h2>
	百子咀華十四卷<span class="jiazhu">兩江總督採進本</span>
</h2></div>
<p class="em2">
	明胡效臣編效臣字鍾衡黃州人萬曆丙子舉人官旌德縣知縣是書取諸子之文而割裂之或摘其一叚或拾其數語或撮其數字以供時文獺祭之用首列左傳次六子次子彚次則以儒家道家法家兵家分類又以明人所著參錯於古人之中不知其體例何在又題曰焦竑批評竑之陋何至於此其依託可不問而知也
</p>
<div class="section" id="title-5"><h2>
	琅邪代醉編四十卷<span class="jiazhu">編修汪如藻家藏本</span>
</h2></div>
<p class="em2">
	明張鼎思撰鼎思有琅邪曼衍已著錄是編乃其自給事中謫滁州驛丞時雜鈔諸史百家之言臚次成書名曰代醉編者歐陽修在滁州時有醉翁亭鼎思適宦其地以著書代飮酒也其書體例龎襍無所折衷考訂特偕以消閒遣日而已
</p>
<div class="section" id="title-6"><h2>
	蘭芳錄二卷<span class="jiazhu">江蘇巡撫採進本</span>
</h2></div>
<p class="em2">
	明徐三重撰三重有餘言已著錄是編皆錄古人輕世遺榮之事分内外二篇自序謂内篇近自得外篇稍假物緣亦不入世累然曾點之沂水春風置之外篇葉夢得之讀書飮酒置之内篇殊不曉其優劣之旨首冠以論語飯疏食一章賢哉囘也一章別題曰孔顔樂事又不在内外篇之數則恐失講學本色耳
</p>
<div class="section" id="title-7"><h2>
	警語類抄八卷<span class="jiazhu">安徽巡撫採進本</span>
</h2></div>
<p class="em2">
	明程達撰達字順甫淸江人萬曆丁丑進士官至漳泉兵備道是編取先哲格言善行分類編次其目六十割裂冗襍殊無倫次凡例云是編重理學故諸儒要語獨詳然於仙則信淮南之上昇王母之降漢於釋則言滅佛之報應談禪之超悟均不免自亂其例也
</p>
<div class="section" id="title-8"><h2>
	諸經品節二十卷<span class="jiazhu">通行本</span>
</h2></div>
<p class="em2">
	明楊起元編起元有證學編已著錄是編刪纂道釋二家之書道家凡陰符經道德經南華經大元經文始經洞古經大通經定觀經玉樞經心印經五厨經護命經胎息經龍虎經洞靈經黃庭經十六種釋家凡楞嚴經維摩經心經金剛經六祖壇經圓覺經楞伽經藥師經法華經無量經彌陀經盂蘭經十二種揚雄太元本爲擬易諸史皆著錄於儒家此引之道家殆晉人老易歸一之旨至列子冲虛經刪而不載又不明其故矣起元傳良知之學遂浸淫入於二氏已不可訓至平生讀書爲儒登會試第一官躋九列所謂國之大臣民之表也而是書卷首乃自題曰比邱尤可駭怪矣
</p>
<div class="section" id="title-9"><h2>
	沈氏學弢十六卷<span class="jiazhu">浙江巡撫採進本</span>
</h2></div>
<p class="em2">
	明沈堯中撰堯中字執甫嘉興人萬曆庚辰進士官至刑部尚書其自序曰爲綱二十有四爲目三百五十有八皆宇宙内鴻鉅之事非草木鳥獸之類然襍採舊文無所考訂亦無所別擇如日月星宿諸占全錄天官書而不知太初之法最爲疎漏論周官則過信俞廷椿之說以爲冬官不缺散見六官而不知割裂五官有乖經義蓋襍駁之學也
</p>
<div class="section" id="title-10"><h2>
	霞外麈談十卷<span class="jiazhu">浙江巡撫採進本</span>
</h2></div>
<p class="em2">
	明周應治編應治字君衡鄞縣人萬曆庚辰進士楊德周序稱爲觀察不知官何省何道也是書輯隱逸髙尚之事分霞想鴻冥恬尚曠覽幽賞淸鑒達生博雅寓因感適十類大抵以世說新語爲藍本而稍以諸書附益之至於雲仙散錄師古僞杜詩註之類影撰故實亦皆捃拾殊無別裁又多不見原書輾轉稗販如披裘公不取遺金王摩詰詩中有畫列子鄭人蕉鹿諸條尤割裂不成文理至於宗慤乘風破浪鮑生愛妾換馬全與高隱無關不過襍凑以盈卷帙耳
</p>
<div class="section" id="title-11"><h2>
	宋賢事彚二卷<span class="jiazhu">浙江汪啟淑家藏本</span>
</h2></div>
<p class="em2">
	明李廷機撰廷機有漢唐宋名臣錄已著錄是編襍采史書說部所載宋人行事分爲四十三類首有自序謂宋之世風人材頗類今日言論行事往往有可用者云云宋明之季儒者如出一轍此類亦可以觀矣
</p>
<div class="section" id="title-12"><h2>
	說類六十二卷<span class="jiazhu">安徽巡撫採進本</span>
</h2></div>
<p class="em2">
	明葉向高編林茂槐增刪向高字進卿號臺山福淸人萬曆癸未進士官至東閣大學士謚文忠事迹具明史本傳茂槐有諸書字考已著錄是書摘唐宋說部之文分類編次每類之下各分子日每條下悉注原書然皆習見之典别無新異其上細書評語體例尤爲近俗
</p>
<div class="section" id="title-13"><h2>
	遯世編十四卷<span class="jiazhu">兩淮鹽政採進本</span>
</h2></div>
<p class="em2">
	明錢一本撰一本有像象管見已著錄是編紀古來隱逸之士自唐虞至元分神隱眞隱儒隱節隱俠隱哲隱達隱高隱别隱九類蕪襍殊甚疎漏尤多如不知姓名謂之眞隠然所謂阮籍遇蘇門山人即是孫登不得曰無姓名也又顧阿瑛以晩年祝髮入之别隱褚伯秀本爲黃冠乃入之高隱梁鴻無排難解紛之事乃入之俠隱林靈素詭譎羽流亦目曰别隱皆未爲允協其他亦多科配未確簡擇未當者一本研心經學所著易解能自成一家之言不應此書獨乖剌如是蓋一本以建言罷歸姑借此以抒忘情仕宦之志考據則非其所留意也
</p>
<div class="section" id="title-14"><h2>
	廉平錄五卷<span class="jiazhu">江蘇巡撫採進本</span>
</h2></div>
<p class="em2">
	明傅履禮高爲表同撰履禮題長蘆鹽運司知事爲表題滄州學正其始末均未詳也是書採前代至明事蹟分類編輯凡廉錄三卷曰卿相曰館閣曰憲臺曰省郞曰監司曰守令曰武臣平錄二卷曰畿内曰外藩曰郡州曰列縣廉者操守平者聽斷也每類之中各以時代爲次萬曆戊子長蘆巡鹽御史東莞譚耀刻之蓋即耀命二人編輯以充書帕者耳
</p>
<div class="section" id="title-15"><h2>
	焦氏類林八卷<span class="jiazhu">江西巡撫採進本</span>
</h2></div>
<p class="em2">
	明焦竑撰竑有易筌已著錄是編前有自序謂庚辰讀書有感葛稚川語遇會心處輒以片紙紀之殘藁委於篋笥李君士龍見之乃手自整理取世說篇目括之其不盡者括以他目譬之溝中之斷文以靑黃則士龍之爲也士龍爲上元李登字然則竑特偶爲標出而成此書者則登也凡分五十有九類皆非奇秘之文
</p>
<div class="section" id="title-16"><h2>
	二十九子品彚釋評二十卷<span class="jiazhu">江蘇周厚堉家藏本</span>
</h2></div>
<p class="em2">
	題曰翰林三狀元會選前列焦竑翁正春朱之藩三人名其書襍錄諸子毫無倫次評語亦皆託名謬陋不可言狀蓋坊賈射利之本不足以當指摘者也
</p>
<div class="section" id="title-17"><h2>
	田居乙記四卷<span class="jiazhu">浙江巡撫採進本</span>
</h2></div>
<p class="em2">
	明方大鎭撰大鎭有荷薪義已著錄是編乃其家居讀書時所作自序謂遇有賞心輒乙其處命兒子錄之故名乙記分四門一曰潛見分記學記仕二子目二曰筌宰分記君記臣二子目三曰伐閱分記操持記作用二子目四曰居息分記家倫記性命二子目所錄雖皆前人格言善事然條綴原文無所闡發其出處或註或否體例亦不畫一
</p>
<div class="section" id="title-18"><h2>
	省括編二十三卷<span class="jiazhu">編修勵守謙家藏本</span>
</h2></div>
<p class="em2">
	明姚文蔚撰文蔚有周易旁注會通已著錄是編采史傳中先機應變之跡自春秋至元季彚爲一書分言事兵爲三類以省括名編蓋取太甲若虞機張往省括於度則釋之義然兵亦事也分類未允間有論斷亦未見特識特書生好談作用者耳
</p>
<div class="section" id="title-19"><h2>
	智品十三卷<span class="jiazhu">安徽巡撫採進本</span>
</h2></div>
<p class="em2">
	明樊玉衡撰於倫補葺玉衡字元之萬曆乙未進士官崑山縣知縣倫字惇之萬曆辛丑進士官至右通政皆黃岡人是編蒐輯古初至明代用智之事分爲七門一曰神品察兆於未萌者也二曰妙品知幾於將至者也三曰能品救敗於已然者也四曰雅品端士之善應變者也五曰具品小才之偶見長者也六曰譎品純任術者也七曰盜品陰賊害正者也襍隸古事而皆不著其所出如趙簡子欲殺孔子之事出宋人僞子華子管仲諸事出管子輕重諸篇詞皆依託而信爲實然未免失於考證又輔過絺疵得列神品與大禹同科而文王周公乃僅入妙品殊爲倒置至竇良女蠟書滅賊厥志可尚而乃列之盗品中尤乖剌矣
</p>
<div class="section" id="title-20"><h2>
	再廣歷子品粹十二卷<span class="jiazhu">江蘇周厚堉家藏本</span>
</h2></div>
<p class="em2">
	舊本題明湯賔尹編賔尹字嘉賔宣城人萬曆乙未進士官南京國子監祭酒考明史藝文志及江南通志皆無此書名卷前題爲百大家批評會元湯賔尹輯諸名筆錄注書林余象斗梓前有賔尹序稱雙峰堂余君鋟正歷子行矣爰授以廣歷子云云而卷端又稱再廣歷子中縫又稱續廣歷子已參錯無緒而所列二十四家子書又多杜撰名目如六韜謂之尚父子詩外傳謂之韓詩子潛夫論謂之王符子忠經謂之馬融子劉晝新論謂之孔昭子論衡謂之王充子前後出師表謂之孔明子陸贄奏議謂之陸宣子駱賔王集謂之賔王子殆於一字不通賔尹雖僅工時文原非讀書稽古之士亦不荒謬至此疑或託名歟
</p>
<div class="section" id="title-21"><h2>
	續說郛四十六卷<span class="jiazhu">通行本</span>
</h2></div>
<p class="em2">
	明陶珽編珽姚安人萬曆庚戌進士是編增輯陶宗儀說郛迄於元代復襍抄明人說部五百二十七種以續之其刪節一如宗儀之例然正嘉以上淳樸未漓猶頗存宋元說部遺意隆萬以後運趨末造風氣曰偷道學侈稱卓老務講禪宗山人競述眉公矯言幽尚或淸談誕放學晉宋而不成或綺語浮華沿齊梁而加甚著書旣易入競操觚小品日增巵言叠煽求其卓然蟬蛻於流俗者十不二三珽乃不別而漫收之白葦黄茅殊爲冗濫至其失於考證時代不明車若水之脚氣集以宋人而見收鮮于樞之箋紙譜以元人而闌入又其小疵矣
</p>
<div class="section" id="title-22"><h2>
	智囊二十八卷<span class="jiazhu">内府藏本</span>
</h2></div>
<p class="em2">
	明馮夢龍編夢龍有春秋衡庫已著錄是編取古人智術計謀之事分爲十部亦閒係以評語佻薄殊甚
</p>
<div class="section" id="title-23"><h2>
	智囊補二十八卷<span class="jiazhu">内府藏本</span>
</h2></div>
<p class="em2">
	明馮夢龍撰夢龍先於天啟丙寅成智囊一書以其未備復輯此編其初刻補遺一卷亦散入各類
</p>
<div class="section" id="title-24"><h2>
	譚槩三十六卷<span class="jiazhu">内府藏本</span>
</h2></div>
<p class="em2">
	明馮夢龍撰是編分類彚輯古事以供談資然體近俳諧無闗大雅
</p>
<div class="section" id="title-25"><h2>
	知非錄二卷<span class="jiazhu">浙江巡撫採進本</span>
</h2></div>
<p class="em2">
	明黄時燿編時燿字德韜號我素新都人是書成於萬曆庚子襍抄諸書分爲内外二篇内篇之目凡六首立志次爲學次存心次檢身次處家次應世外篇之目凡三曰閒適曰攝養曰禪觀各目之中又自分子目頗爲糅襍其内篇勦取近思錄自警編讀書錄白沙集傳習錄居業錄擊壤集等書彚合而成端緒已多岐出外篇則竟涉異學矣蓋心學盛行之時無不講三教歸一者也
</p>
<div class="section" id="title-26"><h2>
	學古適用篇九十一卷<span class="jiazhu">浙江巡撫採進本</span>
</h2></div>
<p class="em2">
	明吕純如撰純如字孟諧一字益軒吳江人萬曆辛丑進士官至兵部侍郎是編採前代至明凡前事之可爲後法者分類編次爲九十一門亦間附以論斷前有自序謂馮慕岡經世實用義在憲章當世而明以前存而不論馮琢菴經濟類編羅列雖多間或不適於用萬思黙經世要畧其揚搉者止於就人彚事未嘗就事求人兹編大意仿三書之體而所列事蹟則以適於用者爲主然事變靡常情勢各異譬之古方今病貴於臨證詳求亦未可執以一定之法遽謂之適於用也
</p>
<div class="section" id="title-27"><h2>
	經史典奥六十七卷<span class="jiazhu">浙江巡撫採進本</span>
</h2></div>
<p class="em2">
	明來斯行編斯行蕭山人萬曆丁未進士官至福建右布政使是編於經取易詩書春秋左傳禮記周禮於史取史記前後漢書各摘其字句標題於前而以經史原文及註詳列於後蓋以備詞章采擇之用不爲考證設也斯行自序云昉蹟於漢雋諸篇然考林鉞漢雋隨事輯類此則不分門目逐卷抄撮專採字句之可用者蓋近司馬光徽語之例非漢雋例也書凡六十七卷而序云八十六卷豈其後有所歸併未及追改前序歟
</p>
<div class="section" id="title-28"><h2>
	宗藩訓典十二卷<span class="jiazhu">江蘇周厚堉家藏本</span>
</h2></div>
<p class="em2">
	明馮柯撰柯字貞白慈谿人以薦舉侍襄靖王書堂是編即奉襄王令所作取史書中諸藩封行事可爲勸戒者摘錄其畧各係以評起秦漢迄金元得宗屬七百二十三附與事之臣八十六共爲評一千一百三十八萬曆壬寅其子瑛進之王府命工刋刻
</p>
<div class="section" id="title-29"><h2>
	淸寤齋欣賞編一卷<span class="jiazhu">江蘇巡撫採進本</span>
</h2></div>
<p class="em2">
	明王象晉撰象晉有羣芳譜已著錄是書分六類曰葆生要覽曰儆身懿訓曰佚老成說曰涉世善術曰書室淸供曰林泉樂事皆摭明人說部爲之猶陳繼儒諸人之習氣也
</p>
<div class="section" id="title-30"><h2>
	稗史彚編一百七十五卷<span class="jiazhu">浙江吳玉墀家藏本</span>
</h2></div>
<p class="em2">
	明王圻撰圻有東吳水利考已著錄是書捜採說部分類編次爲綱者二十八爲目者三百二十所載引用書目凡八百八種而輾轉稗販虛列其名者居多如三輔决錄吳錄三齊畧記太原記湘中記雞林志申子尸子之類圻雖博洽何由得見全帙又卷首雖列書名卷中乃皆不注出處是直割裂說部諸編苟盈卷帙耳
</p>
<div class="section" id="title-31"><h2>
	增定玉壺氷二卷<span class="jiazhu">浙江巡撫採進本</span>
</h2></div>
<p class="em2">
	明閔元衢編元衢有羅江東外紀已著錄初都穆採古來高逸之事題曰玉壼氷寧波張孺愿稍剛補之題曰廣玉壺氷元衢以爲未盡復增定此編分紀事紀言爲二卷仍列穆之原書於所加者則註增字以別之山人墨客莫盛於明之末年刺取淸言以誇高致亦一時風尚如是也據浙江通志此二卷外尚有補玉壺氷一卷亦元衢所著此本不載殆偶佚歟
</p>
<div class="section" id="title-32"><h2>
	古今長者錄八卷<span class="jiazhu">兩江總督採進本</span>
</h2></div>
<p class="em2">
	明黃文炤撰文炤字季弢晉江人萬曆中諸生是編輯周秦以迄明代忠厚長者之事大抵皆取其一節故人品不甚刖擇末附刖品六則則似薄而實厚者其導俗之心甚善書則不免蕪襍也
</p>
<div class="section" id="title-33"><h2>
	洹詞記事抄一卷附明良記四卷<span class="jiazhu">江蘇巡撫採進本</span>
</h2></div>
<p class="em2">
	明李鶚翀編鶚翀字如一江陰人洹詞本崔銑所著文集鶚翀摘其論宋事及明初事蹟者六十一則爲書其不涉記事者皆不錄續抄三十六則皆前所掛漏也鶚翀自題云前抄成於庚子秋備閱七載今春裒諸說部梓行之發篋得前抄因同楊憲副二記附爲一帙今二抄之後惟楊儀明良記四卷前有鶚翀小引稱與保孤一記皆係秘本則所謂二記者乃合保孤記言之而此本佚其一種耳
</p>
<div class="section" id="title-34"><h2>
	淸賞錄十二卷<span class="jiazhu">浙江鮑士恭家藏本</span>
</h2></div>
<p class="em2">
	明張翼包衡同撰翼字二星餘杭人衡字彦平秀水人二人皆久困塲屋棄去制義因共購閱古書采摭雋語僻事積而成帙一刻之秀州一刻之武林翼遊盤谷又重刻焉然多習見之詞特剽剟成書無稗考據
</p>
<div class="section" id="title-35"><h2>
	十可篇十卷<span class="jiazhu">浙江巡撫採進本</span>
</h2></div>
<p class="em2">
	明馬嘉松編嘉松字曼生平湖人萬曆末諸生是書摘錄子史及諸家小說分爲十篇曰可景可味可快可鄙可泯可坦可遠可諧可嘉可冊前有陳繼儒序及自序其可景可味可嘉三編多取古人嘉言善行以爲法餘七編多取古人醜行敗德以爲戒然徵引錯襍絶無體例評語尤多傷輕薄
</p>
<div class="section" id="title-36"><h2>
	舌華錄九卷<span class="jiazhu">浙江巡撫採進本</span>
</h2></div>
<p class="em2">
	明曹臣撰臣字蓋之歙縣人是書取前人問答雋語分類編輯凡十八門世說新語之餘波也所錄皆取面談凡筆札之詞不載故曰舌華取佛經舌本蓮華之意上起漢魏下逮明人頗爲猥襍原序亦自言近時之事多所潤飾則非盡實錄可知矣
</p>
<div class="section" id="title-37"><h2>
	元壺襍俎八卷<span class="jiazhu">安徽巡撫採進本</span>
</h2></div>
<p class="em2">
	明趙爾昌撰爾昌字慶叔錢塘人官宣城縣知縣是書襍采史傳說部鈔合成編分勝事名言二紀各爲四卷大致欲仿沈括淸夜錄周密澄懷錄之體而採掇蕪襍或註所出或不註所出亦無定例不過陳繼儒之流耳前有萬曆辛亥笪繼良序稱采之古者什七裁之公者什三則其隨意成書不盡有典據可知矣
</p>
<div class="section" id="title-38"><h2>
	教家類纂八卷<span class="jiazhu">編修勵守謙家藏本</span>
</h2></div>
<p class="em2">
	明薛夢李編夢李字近泉嘉興人是書成於萬曆壬子摭取前人家訓及勸善諸書薈萃成編附以議論分四門首圖說次敦倫次治家次省身其言淺近蓋專爲愚蒙而設圖說捃拾凑合深者爲心學諸圖非常人所解俚者至於繪畫故事係之以說如云這一箇門内站的人是某朝某人云云又失之太鄙亦殊蕪襍不倫也
</p>
<div class="section" id="title-39"><h2>
	益智編四十一卷<span class="jiazhu">浙江巡撫採進本</span>
</h2></div>
<p class="em2">
	明孫能傳撰能傳有謚法纂已著錄是書成於萬曆甲寅凡分十有二類曰帝王曰宫掖曰政事曰職官曰財賦曰兵戎曰刑獄曰說詞曰人事曰邊塞曰工作曰襍事毎類各爲子目凡七十有四俱襍採古來設奇應變之事間附評語其凡例有曰期於盡事而止不復註所出書又曰所採事多斷章取義其始末應述不及致詳又曰是編雅俗並收事多踳駁但取益人意智眞贋勿問之矣云云是其書之不足據能傳已自言之矣
</p>
<div class="section" id="title-40"><h2>
	法教佩珠二卷<span class="jiazhu">山西巡撫採進本</span>
</h2></div>
<p class="em2">
	明林有麟撰有麟有靑蓮舫琴雅已著錄是書成於萬曆甲寅襍採儒先格言及二氏因果之語前有許樂善序稱其擷菁華於三教潄芳潤於百家則固明言其襍以釋道非純然儒者之書矣
</p>
<div class="section" id="title-41"><h2>
	經世環應編八卷<span class="jiazhu">内府藏本</span>
</h2></div>
<p class="em2">
	明錢繼登撰繼登字爾先又字龍門嘉善人萬曆丙辰進士官至僉都御史是書所採皆史籍權變之術亦省括編之流也
</p>
<div class="section" id="title-42"><h2>
	愧林漫錄十卷<span class="jiazhu">浙江巡撫採進本</span>
</h2></div>
<p class="em2">
	明瞿式耜撰式耜字起田常熟人萬曆丙辰進士官至右僉都御史巡撫廣西進文淵閣大學士兼兵部尚書大兵下廣西抗節死之事迹具明史本傳乾隆四十一年賜謚忠節是編成於崇禎丙子襍抄諸儒之言分爲學問居心規家酧世在位積德讀書究竟攝生依隱十篇儒異兼陳蓋林居時錄以自警大旨歸於爲善而已非辨別學術之書也
</p>
<div class="section" id="title-43"><h2>
	掌錄<span class="jiazhu">無卷數　安徽巡撫採進本</span>
</h2></div>
<p class="em2">
	舊本題繡雲居士撰不著姓名時代其抄書格紙邊頁刋繡雲居字蓋猶其手稿卷首小序之末有私印曰李輅而卷中天台陳剛中一條下有自注亦稱輅少失屺恃則李輅所作又上闌有一條云吾邑顧升伯入丁未會塲特落一人名而登所善門生李光元考文秉定陵註畧載萬曆丁未湯賔尹爲同考官有陰燬申時行子硃卷而改中江西李光元事非顧升伯所記爲誤然可知輅爲萬曆以後人也其書襍抄故實漫無體例多取之於說部亦無異聞其曰掌錄意其取拾遺記蘇秦張儀事也
</p>
<div class="section" id="title-44"><h2>
	檢蠧隨筆三十卷<span class="jiazhu">兩江總督採進本</span>
</h2></div>
<p class="em2">
	明楊宗吾撰宗吾字伯相成都人官錦衣衛指揮大學士廷和之曾孫修撰愼之孫也是書爲類二十有四採掇瑣碎分條編載體近類書而當時邸報及其祖父遺事亦間附焉又有數條乃駁陳耀文正楊之非及陳建通紀載楊廷和事之誤又麗句瑣語二門專取詩文詞藻與全書體例皆不相類殊爲猥襍自序稱不問人之棄取惟意是採今古駁襍積成數卷蓋亦道其實也
</p>
<div class="section" id="title-45"><h2>
	厚語四卷<span class="jiazhu">浙江巡撫採進本</span>
</h2></div>
<p class="em2">
	明錢蔉撰蔉字懋登海鹽人萬曆中由貢生官於潛縣訓導是編皆錄長厚之事可爲世法者故曰厚語分十六類皆以明人居前而古事以類列於後其凡例謂耳目所逮尤易信從云
</p>
<div class="section" id="title-46"><h2>
	偶得紺珠一卷<span class="jiazhu">内府藏本</span>
</h2></div>
<p class="em2">
	明黄秉石撰秉石字復子江寧人萬曆中以薦爲推官官至嚴州府同知是編襍采諸書餖飣少緒又多不註出典蓋隨手筆記未有詮次體例也
</p>
<div class="section" id="title-47"><h2>
	培壘居襍錄四卷<span class="jiazhu">浙江巡撫採進本</span>
</h2></div>
<p class="em2">
	明鄭端允編端允字思孟海鹽人鄭曉之曾孫也是書襍採諸家勸戒之言至太上感應篇亦所不遺雖意主誨訓而其言不盡出於儒者蓋襍家流也
</p>
<div class="section" id="title-48"><h2>
	廣百川學海<span class="jiazhu">無卷數　兩江總督採進本</span>
</h2></div>
<p class="em2">
	舊本題明馮可賔編可賔益都人天啟壬戌進士是編於正續百川學海之外捃拾說部以廣之分爲十集以十干標目然核其所載皆正續說郛所有板亦相同蓋姦巧書賈於說郛印板中抽取此一百三十種别刋序文目錄改題此名託言出於可賔也
</p>
<div class="section" id="title-49"><h2>
	湘煙錄十六卷<span class="jiazhu">浙江吳玉墀家藏本</span>
</h2></div>
<p class="em2">
	明閔元京凌義渠同編元京字子京烏程人義渠之舅也未詳其所終義渠字駿甫此書亦題爲烏程人而太學題名碑作歸安人蓋二縣同爲湖州倚郭也天啟乙丑進士官至大理寺卿崇禎甲申殉國難世祖章皇帝賜謚忠介事迹具明史本傳其人自足不朽而其書乃不出明末山人之習所分咫聞淸檢蘭訊鼎書奩史談啁金荃補革志詺目紀十門標名詭異大致欲仿段成式酉陽襍俎其襍採新事各注所出之書則欲仿馮贄雲仙襍記意在標舉幽異而不免於剽竊類書如杜甫舊雨今雨之語見於本集原非僻書而注曰六帖不知白居易六帖無唐事有唐事者乃宋孔傳續六帖是旣已疎漏且復舛誤又卷首叅訂姓名列董斯張爲第二而書中多引廣博物志即斯張所纂類書旣非其所自撰何不出斯張所注書名乎捃摭無根斯亦顯證矣
</p>
<div class="section" id="title-50"><h2>
	雲薖淡墨六卷<span class="jiazhu">浙江吳玉墀家藏本</span>
</h2></div>
<p class="em2">
	明木增撰增字生白雲南麗江土司世襲土知府以助餉征蠻功晉秩左布政使年甫三十即謝職天啟五年特給誥命以旌其忠增好讀書多與文士往還是書蓋其隨筆摘抄之本大抵直錄諸書原文無所闡發又多叅以釋典道藏之語未免糅襍失倫特以其出自蠻陬故當時頗傳之云
</p>
<div class="section" id="title-51"><h2>
	子史碎語二十四卷<span class="jiazhu">浙江巡撫採進本</span>
</h2></div>
<p class="em2">
	明胡尚洪編尚洪字叔開宣城人是編成於天啟丙寅明史藝文志著錄然皆採摭諸書餖飣而成分造化人事君道臣術四門又分子目三百八十有三煩碎冗襍無復條理三墳天祿閣外史心書之類皆僞妄顯然者亦皆采錄至如割裂郭象莊子註謂之郭子亦自我作古前此未聞也
</p>
<div class="section" id="title-52"><h2>
	諸子拔萃八卷<span class="jiazhu">内府藏本</span>
</h2></div>
<p class="em2">
	明李雲翔編雲翔字爲霖江都人是書成於天啟丁卯取坊本諸子彚函割裂其文分爲二十六類其杜撰諸子名目則一仍其舊古今荒誕鄙陋之書至諸子彚函而極此書又爲之重儓天下之大亦何事靡有也
</p>
<div class="section" id="title-53"><h2>
	倘湖樵書十二卷<span class="jiazhu">安徽巡撫採進本</span>
</h2></div>
<p class="em2">
	明來集之撰集之有讀易隅通已著錄是書初編六卷二編六卷皆採摭唐宋元明諸家之說以類相從排纂其文而總括立一標目或襍引古書而論之或先立論而以古書證之徵摭繁富頗有考證之處而細大不捐蕪襍特甚亦多有迂僻可笑者如論經篇中引名賢錄所載宋章樵遇李全之亂率諸生盛服坐堂上講誦寇至斂刄而退事又引宋濓集所紀宋鄭霖講中庸一篇使寇退不敢攻城事以爲讀經之效勝於修齋其他引讀經却鬼治病事不一而足然則以孔門聖籍爲二氏之符籙經懴矣
</p>
<div class="section" id="title-54"><h2>
	博學彚書十二卷<span class="jiazhu">内府藏本</span>
</h2></div>
<p class="em2">
	明來集之撰凡讀書所得隨筆記錄不分門目惟以類相從鱗次櫛比俾可互證視他書叢襍無次者較爲過之然所采多小說家言如拾遺洞冥諸記是豈足取以爲據乎
</p>
<div class="section" id="title-55"><h2>
	堯山堂外紀一百卷<span class="jiazhu">浙江鮑士恭家藏本</span>
</h2></div>
<p class="em2">
	明蔣一葵撰一葵字仲舒常州人堯山其讀書堂名也是書取記傳所載軼聞瑣事擇其稍僻者輯爲一編上起古初下迄明代毎代俱以人名標目雅俗並陳眞僞並列殊乏簡汰之功至以明諸帝分編入各卷之中尤非體例矣
</p>
<div class="section" id="title-56"><h2>
	家規輯要<span class="jiazhu">無卷數　江西巡撫採進本</span>
</h2></div>
<p class="em2">
	明胡爌撰爌有拾遺錄已著錄是書仿温公家範吕氏鄉約之意采輯舊文排纂成編大槩爲中人以下設也
</p>
<div class="section" id="title-57"><h2>
	筆記二卷<span class="jiazhu">浙江孫仰曾家藏本</span>
</h2></div>
<p class="em2">
	明陳繼儒撰繼儒有邵康節外紀已著錄此書取襍事碎語鈔錄成帙畧無倫次惟所載陸完跋顔書朱巨川告身一篇爲鐵網珊瑚淸河書畫舫諸書所未收亦可以備叅考然已載所著見聞錄中此亦複出也
</p>
<div class="section" id="title-58"><h2>
	讀書十六觀一卷<span class="jiazhu">浙江孫仰曾家藏本</span>
</h2></div>
<p class="em2">
	明陳繼儒撰採古人成語自吕獻可以下凡十六條聯綴成編以爲讀書之法命名之義蓋擬浮屠氏之十六觀經也後有跋云寫前觀畢夢有老人自稱斵輪翁云云雖本寓言究涉荒渺此編嘗刻入秘笈中與書畫史誤合爲一今析出别著於錄焉
</p>
<div class="section" id="title-59"><h2>
	羣碎錄一卷<span class="jiazhu">内府藏本</span>
</h2></div>
<p class="em2">
	明陳繼儒撰其書隨筆紀錄不暇考辨故以羣碎爲名前有自跋謂讀書者一字一語不忍棄之然不應瑣襍如是也
</p>
<div class="section" id="title-60"><h2>
	珍珠船四卷<span class="jiazhu">内府藏本</span>
</h2></div>
<p class="em2">
	明陳繼儒撰是書襍采小說家言凑集成編而不著所出旣病冗蕪亦有訛舛蓋明人好勦襲前人之書而割裂之以掩其面目萬曆以後往往皆然也
</p>
<div class="section" id="title-61"><h2>
	銷夏四卷<span class="jiazhu">内府藏本</span>
</h2></div>
<p class="em2">
	明陳繼儒撰其書襍錄淸勝之事取其可以銷夏如氷荷玉帳見於諸小說家者靡不采錄纎仄瑣碎亦可謂徒費日力矣
</p>
<div class="section" id="title-62"><h2>
	辟寒四卷<span class="jiazhu">内府藏本</span>
</h2></div>
<p class="em2">
	明陳繼儒撰繼儒旣作銷夏四卷又成此書義例與銷夏相類如狨座蹲鴟之類皆泛載之尤爲拉襍
</p>
<div class="section" id="title-63"><h2>
	古今韻史十二卷<span class="jiazhu">副都御史黄登賢家藏本</span>
</h2></div>
<p class="em2">
	明陳繼儒撰是書摭拾諸書雋語分類編次凡韻人二卷韻事二卷韻語三卷韻詩二卷韻詞二卷韻物一卷皆以古事與明人事參錄亦世說新語之支流而纎佻彌甚
</p>
<div class="section" id="title-64"><h2>
	福壽全書<span class="jiazhu">無卷數　内府藏本</span>
</h2></div>
<p class="em2">
	明陳繼儒撰皆錄前賢格言遺事自惜福以至好還凡分二十類多以因果爲說蓋意在懲惡勸善而徵引糅襍遂近於小說家言
</p>
<div class="section" id="title-65"><h2>
	廣銷夏一卷廣辟寒一卷銷夏補一卷辟寒補一卷銷夏再一卷辟寒再一卷寒夏合再一卷<span class="jiazhu">編修勵守謙家藏本</span>
</h2></div>
<p class="em2">
	明周詩雅撰詩雅有南北史抄已著錄是編本陳繼儒銷夏辟寒二書更著此以推衍之編拾叢襍較之繼儒原書風更下矣
</p>
<div class="section" id="title-66"><h2>
	可如六卷<span class="jiazhu">浙江巡撫採進本</span>
</h2></div>
<p class="em2">
	明董德鏞撰德鏞字孔昭鄞縣人其書取禽獸魚蟲之事合於忠孝節義者分類摘錄共六十三門每門又各爲標目皆冠以可如二字如云可如鴨可如鵞之類頗爲近俚自序謂諸書所載散見而不聚隱而義未顯故特表以出之其名禽獸魚蟲其事則人也其曰可如者蓋心存乎勸成也逐條之下附以評語大抵憤世嫉俗之詞有所激而然也昔開封阮漢聞嫉明末將帥之怯懦因輯古來婦人行兵制勝之事編爲二卷題曰女雲臺以深愧之德鏞此編其用意與之相類蓋明之末造人心世道無不極倣故士大夫發憤著書往往如是云
</p>
<div class="section" id="title-67"><h2>
	枕函小史<span class="jiazhu">無卷數　内府藏本</span>
</h2></div>
<p class="em2">
	明閔于忱編于忱始末未詳是編凡分二種一曰譚史采蘇米志林議論二曰癖史襍記古人癖事各加評點總不出明季佻纎之習
</p>
<div class="section" id="title-68"><h2>
	擣堅錄二十四卷<span class="jiazhu">兩淮鹽政採進本</span>
</h2></div>
<p class="em2">
	明朱廷旦撰廷旦字爾兼一號旋菴子嘉善人天啟中貢生是書分一百類毎類各爲小序陳勸戒之旨而徵引故實列於後其末又綴以評論其凡例謂主於破疑掃疾故刺惡之條溢於奬善稱擣堅者謂如病之刺其堅也所言多主禍福蓋欲世俗易省耳
</p>
<div class="section" id="title-69"><h2>
	萃古名言四卷<span class="jiazhu">浙江巡撫採進本</span>
</h2></div>
<p class="em2">
	明趙民獻編民獻雲南人其書刻於崇禎初年康熙中交河王琯官迤西道時得之於其子孫已殘缺失次琯復增損其文後任湖廣學政時以授胡之太刋之琯任滿擕板北歸楚士子復爲重刻故是書有南北二本此即南本也其書舉先儒嘉言懿行分類編輯凡四十六門多不載所出其凡例云或趙氏所自言或他書所嘗見故不復細加分別然體例殊不畫一各門之後之太又添綴評語尤爲蛇足琯字昭玉交河人康熙癸丑進士官湖廣提學副使此本皆題王琯蓋傳刻之誤之太字聽巖黃州人其仕履未詳
</p>
<div class="section" id="title-70"><h2>
	昨非齋日纂二十卷<span class="jiazhu">江蘇巡撫採進本</span>
</h2></div>
<p class="em2">
	明鄭瑄蟤瑄字漢奉閩縣人崇禎辛未進士官至應天巡撫此書皆記古人格言懿行區爲二十類每類各爲小引然議論佻淺徵引亦多襍糅冥果一類皆出小說家言往往荒誕不足信尤不可爲典要也
</p>
<div class="section" id="title-71"><h2>
	迪吉錄九卷<span class="jiazhu">内府藏本</span>
</h2></div>
<p class="em2">
	明顔茂猷撰茂猷字壯其又字仰子平湖人崇禎甲戌特賜進士是編分官鑑公鑑二門皆雜錄諸書因果之事
</p>
<div class="section" id="title-72"><h2>
	明百家小說一百九卷<span class="jiazhu">浙江巡撫採進本</span>
</h2></div>
<p class="em2">
	舊本題明沈廷松編廷松號石閭未詳其爵里前有自序題甲戌小寒日當爲崇禎七年而其書乃全與陶珽續說郛同蓋坊賈以不全說郛僞鐫序目售欺也
</p>
<div class="section" id="title-73"><h2>
	讀書止觀錄五卷<span class="jiazhu">浙江巡撫採進本</span>
</h2></div>
<p class="em2">
	明吳應箕撰應箕字次尾貴池人崇禎壬午副榜貢生順治元年大兵破南京殉節死事迹附見明史邱袓德傳明末稱復社五秀才應箕爲首其克全晚節尤不愧完人然是書乃襲陳繼儒讀書十六觀之餘緒推而衍之襍引古人論讀書作文之語而稍以己意爲論斷語意儇佻頗類明末山人之泒又每條之末必終以讀書者當觀此六字五卷皆然蓋倣十六觀中讀書者當作是觀之例尤病於效顰
</p>
<div class="section" id="title-74"><h2>
	韋弦自佩錄十二卷<span class="jiazhu">浙江巡撫採進本</span>
</h2></div>
<p class="em2">
	明朱輔撰輔號杲庵建德人官至簡州知州此書取唐宋以來議論事實可爲法戒者分類摘載分十二門頗襍以禪門宗旨未爲精粹嘗再刻於壺關及桂林兵燹散佚康熙四十一年其子雯重刻於江寧前有王士禎序稱仿白孔六帖而作然六帖乃類書無所不備此祗錄前言往行實趙善璙自警編之流士禎所言非也
</p>
<div class="section" id="title-75"><h2>
	廣仁品二集<span class="jiazhu">無卷數　副都御史黄登賢家藏本</span>
</h2></div>
<p class="em2">
	明李長科編長科字小有揚州興化人此書闡明佛家戒殺之說皆襍舉故實以明因果題曰二集當有初集今未之見
</p>
<div class="section" id="title-76"><h2>
	今古鈎玄四十卷<span class="jiazhu">山東巡撫採進本</span>
</h2></div>
<p class="em2">
	明諸茂卿撰茂卿字子茂諸城人是編所取大都小說爲多襍糅不倫又不分門類引證亦往往疎舛如第二十一卷吞舟之魚一條云出劉向談叢向無是書也
</p>
<div class="section" id="title-77"><h2>
	山樵暇語十卷<span class="jiazhu">浙江范懋柱家天一閣藏本</span>
</h2></div>
<p class="em2">
	明俞弁撰弁始末未詳是書襍錄古今瑣事及詞章典故間加考據亦有全錄舊文者蓋偶隨所得而錄之故編次皆無倫序亦多疎舛如稱唐韋莊上書浙帥之類不一而足
</p>
<div class="section" id="title-78"><h2>
	楊氏塾訓六卷<span class="jiazhu">江蘇巡撫採進本</span>
</h2></div>
<p class="em2">
	明楊兆坊撰兆坊字思說杭州人其書分門編次自居家至交友服官毎類各引經史成語以爲法式蓋家塾童蒙之訓然較少儀外傳諸書不及遠矣
</p>
<div class="section" id="title-79"><h2>
	著疑錄九卷<span class="jiazhu">江西巡撫採進水</span>
</h2></div>
<p class="em2">
	明戴有孚撰有孚字聖山永新人是書分十六門皆抄撮諸書而成體例頗爲叢脞如第一門曰儒次之以文藝又次以士次以老佛仙術儒即士也乃分而爲二又七卷父子祖孫爲一門附以奴僕君臣夫婦兄弟乃皆不及其中舛謬不可殫述所隸之事與門目不相應者十之五六更不解其何說也
</p>
<div class="section" id="title-80"><h2>
	布粟集八卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏但自題曰布粟子又自題其號曰鳳臺不知何許人也其書採管子至郁離子凡八十餘家各摘數語自序稱雖不足於連篇大觀然終身玩之愈覺有餘味故曰布粟然詮次殊無意義蓋欲仿馬總意林而不及其去取之精也
</p>
<div class="section" id="title-81"><h2>
	九朝談纂<span class="jiazhu">無卷數　浙江范懋柱家天一閣藏本</span>
</h2></div>
<p class="em2">
	不著撰人名氏輯明太祖至武宗九朝說部襍事共爲一書分太祖爲三冊成祖以下爲七冊前列所採書目凡五十餘種而卷内所輯書名尚有在所列之外者蓋江少虞事實類苑之類然採摭未備去取亦未精也
</p>
<div class="section" id="title-82"><h2>
	觀生手鏡一卷<span class="jiazhu">浙江巡撫採進本</span>
</h2></div>
<p class="em2">
	舊本題薠川布衣編不著名氏書中摘載古事毎事綴以評語所徵引至明代而止其持論不甚謬而詞氣儇薄皆明末山人之習必萬曆以後人作也
</p>
<div class="section" id="title-83"><h2>
	枕中秘<span class="jiazhu">無卷數　浙江汪啟淑家藏本</span>
</h2></div>
<p class="em2">
	明衞泳編泳字永叔蘇州人王晫今世說曰吳門之有永叔兄弟猶建安之有二丁平原之有二陸時人號稱雙珠其弟著作今未見是編仿馬總意林之體采掇明人襍說凡二十五種曰閒賞曰二六時令曰國士譜曰書憲曰讀書觀曰護書曰悅容編曰勝境曰園史曰瓶史曰盆史曰茶寮記曰酒緣曰香禪曰棋經曰詩訣曰書譜曰繪抄曰琴論曰曲調曰拇陣曰俗砭曰淸供曰食譜曰儒禪皆隆萬以來纎巧輕佻之詞前列凡例二十五則題曰致語考宋代教坊乃有致語而泳取以自名尤可異之甚矣
</p>
<div class="section" id="title-84"><h2>
	百子金丹十卷<span class="jiazhu">内府藏本</span>
</h2></div>
<p class="em2">
	明郭偉編偉字士俊泉州人其書分文編武編内編外編奇編正編六門所采上自周秦下迄明代詭立名號不可究詰如曹植七啓設爲鏡機子問答即割其一叚題曰鏡機子其大畧可知矣
</p>
<div class="section" id="title-85"><h2>
	諸子褒異十六卷<span class="jiazhu">江蘇周厚堉家藏本</span>
</h2></div>
<p class="em2">
	明汪定國編定國字蒼舒海寧人是書採錄諸子俱取其文字之奥僻者於佛氏爲尤多而邵子張子蔡季通諸儒之說亦一槩摘入純駁互見頗爲糅雜且所標書名大半今世所未見率以意爲之尤明季錮習也
</p> 



</div></body></html>