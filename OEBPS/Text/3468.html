<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷五十三·史部九（雜史類存目二）</title></head><body><div id="text">

<p>
<strong>欽定四庫全書總目卷五十三</strong>
</p>
<div class="section" id="title-0"><h1>
	史部九
</h1><hr/></div>
<div class="section" id="title-1"><h2>
	雜史類存目二
</h2></div>
<div class="section" id="title-2"><h2>
	三朝聖諭錄三卷<span class="jiazhu">左都御史張若溎家藏本</span>
</h2></div>
<p class="em2">
	明楊士奇撰士奇名寓以字行泰和人建文中充翰林編修官燕王簒立入内閣典機務官至華蓋殿大學士諡文貞事迹具明史本傳士奇自降附燕王以後歷事仁宗宣宗英宗以功名終始是編乃自錄其永樂洪熙宣德三朝面承詔旨及奏對之語蓋仿歐陽修奏事錄司馬光手錄之例明史士奇本傳多採用之序題壬戌十二月爲正統七年乃士奇未卒之前二年也
</p>
<div class="section" id="title-3"><h2>
	天順日錄一卷<span class="jiazhu">浙江汪啓淑家藏本</span>
</h2></div>
<p class="em2">
	明李賢撰賢字原德鄧州人宣德癸丑進士景泰初由文選郞中超拜兵部右侍郞轉吏部英宗復位兼翰林學士入直文淵閣歷官華蓋殿大學士諡文達事迹具明史本傳是錄隨手紀載於天順時事頗詳史稱自三楊以來得君無如賢者然自郞署結知景帝超擢侍郞而所著書顧謂景帝爲荒淫今觀此錄於景帝一則曰荒淫失度再則曰流於荒淫毁詆頗爲失實史之所譏蓋即指此又謂學士王文與太監王誠謀取襄王子爲東宮冒平侯楊洪不急君父之難當寇薄宣府驚惶無措閉門不出頗與正史不合至於葉盛岳正羅倫諸人之事諱而不言其他事亦槩未紀及皆未免愛憎之見然日久論定是非亦曷可掩也
</p>
<div class="section" id="title-4"><h2>
	否泰錄一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明劉定之撰定之有易經圖釋已著錄初英宗北狩額森<span class="jiazhu">案額森原作也先今改正</span>乞遣報使景帝不許定之疏引故事以請帝下廷議竟不果遣天順改元定之由右庶子調通政使歷官翰林學士入直文淵閣蓋以是疏蒙遇也此書所紀即英宗北狩之事自言參用楊善奉使錄曁錢博所述袁彬傳其曰出征之月爲否卦用事之月囘鑾之年當景泰紀元之年先以否繼以泰雖世運而關天數焉蓋所記訖於英宗初歸之時未敘及後來丁丑復辟之事故其立言如此其曰身備史官者正其遷右庶子時他書引此或作閣老劉定之撰者據其所終之官言之耳
</p>
<div class="section" id="title-5"><h2>
	朝鮮紀事一卷<span class="jiazhu">浙江巡撫採進本</span>
</h2></div>
<p class="em2">
	明倪謙撰謙字克讓錢塘人徙上元正統己未進士官至南京禮部尚書諡文僖是編乃景泰元年謙奉使朝鮮頒詔紀行之作自鴨綠江至王城計一千一百七十里所歷賓館凡二十有八語意草畧無足以資考證時朝鮮國王世子並稱疾不迎詔謙爭之不得亦無如之何蓋新有土木之變正國勢危疑之日也亦足見明之積弱雖至近而令亦不行矣
</p>
<div class="section" id="title-6"><h2>
	南征錄一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明張瑄撰瑄字延璽江浦人正統壬戌進士官至南京刑部尚書是編乃天順八年瑄爲廣西右布政使時值廣西諸洞蠻搆廣東肇高雷連土寇爲亂遣左參將范信都指揮徐寧督官兵四千士兵一萬討之以瑄監其軍瑄因述其征剿始末爲此書始於是年正月初二日止於三月初九日按日紀載所述當日軍政殊無紀律蓋明人積弱自其盛時已然非一朝一夕之故矣
</p>
<div class="section" id="title-7"><h2>
	出使錄一卷<span class="jiazhu">浙江范懋柱家天一閣藏本</span>
</h2></div>
<p class="em2">
	一名使北錄明李實撰實字孟誠合州人正統壬戌進士官至右都御史以居鄉暴橫斥爲民事迹附見明史楊善傳景泰初澦森議和朝議遣使報之實時爲禮科給事中自請行乃權爲禮部右侍郞偕少卿羅綺往使頗得額森要領及楊善再往遂奉英宗南還此乃所紀在漠北見英宗及與額森辨論之語史稱實謁上皇請還京引咎自責失上皇意而錄中乃云實以上昔任用非人當謙遜避位之理懇切應對上喜從之與史不合蓋英宗急於求返陽諾而陰憾之實未之覺也
</p>
<div class="section" id="title-8"><h2>
	東征紀行錄一卷<span class="jiazhu">左都御史張若溎家藏本</span>
</h2></div>
<p class="em2">
	明張瓚撰瓚字宗器孝感人正統戊辰進士官至總督漕運左副都御史事迹具明史本傳瓚爲四川巡撫時以播州宣慰司楊輝言所屬夭壩干灣溪寨及重安長官司爲生苗竊據率兵討平之此書所錄乃其自重慶啓行迄於班師之事起成化十二年丙申十月終次年丁酉正月凡一百三日皆排日紀載間附以所作詩句明史瓚傳載此事在成化十年與此書互異然此書爲瓚所自記年月必無舛誤也史又稱瓚功名著西蜀其後撫蜀者如謝士元輩雖有名不及瓚惟天壩干之役或言楊輝溺愛少子友欲官之詐言生苗爲亂瓚信而興師其功不無矯飾今觀錄中所記瓚但駐於黃平居中調度實未督兵親行或出於所屬之妄報瓚不審核遽以入告歟此則當以史文爲據不以所自記者爲據矣
</p>
<div class="section" id="title-9"><h2>
	馬端肅三記三卷<span class="jiazhu">戶部尚書王際華家藏本</span>
</h2></div>
<p class="em2">
	明馬文升撰文升字負圖鈞州人景泰辛未進士官至兵部尚書加少師太子太師端肅其諡也事蹟具明史本傳此三篇皆所自述一日西征石城記紀成化初爲陝西巡撫與項忠平滿四之亂事一日撫安遼東記紀成化十四年遼東巡撫陳銊冒功激變而文升奉命撫定之事一日興復哈密記紀弘治初土魯番襲執哈密忠順王而文升持議用兵遣許進等討平之事三記本在文升所著集中此其析出别行之本也
</p>
<p class="margin2">
	案三記皆文升所自述宜入傳記類中然三事皆明代大征伐文升特董其役耳實朝廷之事非文升一人之事也故仍隸之雜史類焉
</p>
<div class="section" id="title-10"><h2>
	復辟錄一卷<span class="jiazhu">浙江吳玉墀家藏本</span>
</h2></div>
<p class="em2">
	明楊暄撰暄字廷獻豐城人景泰甲戌進士官至浙江按察使當徐有貞等奪門時暄官御史事皆目覩又嘗劾曹吉祥石亨坐譴論戍於二人事迹知之尤悉故其辨于謙王文之被誣石亨曹吉祥之恣肆皆與史合後附李賢天順日錄祝允明蘇材小纂陳循辨寃疏葉盛水東日記王瓊雙溪雜記數條蓋皆同時親與其事者故引以爲據明所述之不誣云
</p>
<div class="section" id="title-11"><h2>
	平蠻錄一卷<span class="jiazhu">左都御史張若溎家藏本</span>
</h2></div>
<p class="em2">
	明王軾撰軾字用敬公安人天順甲申進士官至南京兵部尚書參贊機務諡襄簡事迹具明史本傳史稱軾於弘治十三年督貴州軍討普安賊婦米魯用兵五月破賊砦千餘盡平其地是編所錄即其奏捷之疏也
</p>
<div class="section" id="title-12"><h2>
	北征事蹟一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明袁彬撰彬字文質江西新昌人以錦衣衛校尉從英宗北狩護蹕南歸官至掌錦衣衛都督僉事莅前軍都督府事迹具明史本傳是編乃憲宗初年詔詢從行事蹟彬具述本末上之宣付史館書中首尾皆用題本之式末有成化元年七月二十日所奉諭旨蓋即當時錄進本也所述與劉定之否泰錄大略相似然有否泰錄所載而是書闕者亦間有互異者如否泰錄有正統十四年十一月二十三日額森遣使求索大臣迎駕及景泰元年正月初七日英宗書至求索大臣來迎二事此書皆未載又否泰錄稱天順元年七月初一日李實羅綺馬顯等至額森營十三日見英宗而是書載在五月内明史本紀則載在六月其他與明史異者若喜寧等燒毁紫荆關殺都御史孫祥事此書在正統十四年九月而明史則在十月彬日侍英宗左右其見聞當獨眞而所記與他書輒有異同豈其書上於成化元年距從征之年前後凡十七載諸所記憶或有疑關歟千頃堂書目載此書云一作尹宣撰未知何據似不然也
</p>
<div class="section" id="title-13"><h2>
	正統臨戎錄一卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏記明英宗北狩始末考明史藝文志有楊銘正統臨戎錄一卷此書末專敘銘官職陞遷之事當即銘所述也銘本名哈銘蒙古人幼從其父爲通事至英宗北狩銘與袁彬俱隨侍及從帝還賜姓楊數奉使外蕃爲通事孝宗立汰傳奉官銘以塞外侍衛功獨如故以壽卒於官事迹附見明史袁彬傳此書所記與北征事蹟畧同而詳悉過之惟首尾俱作通俗語蓋銘未必知書當時口述令人書之於冊爾
</p>
<div class="section" id="title-14"><h2>
	燕對錄一卷<span class="jiazhu">浙江巡撫採進本</span>
</h2></div>
<p class="em2">
	明李東陽撰東陽字賓之號西涯茶陵人天順甲申進士官至謹身殿大學士諡文正事蹟具明史本傳是書自弘治十年三月至正德六年八月凡召見奏對之詞悉著於編其中所載有數大事若明本紀弘治十七年三月癸未定太廟各室一帝一后之制此書載定制端末甚悉蓋禮志中所未及詳又考本紀弘治十一年二月己巳小王子遣使求貢夏五月戊申甘肅參將楊翥敗小王子於黑山此書則載六月小王子求貢甚急大同守臣以聞已許二千人入貢旣而不來六月間定囘男子報小王子有異謀内閣具揭帖以聞證之本紀繫求貢於二月先後差五月又本紀載楊翥敗小王子在五月則小王子之叛已在五月前矣而此書載六月間始報小王子有異謀頗爲不合考本紀載小王子之敗在五月戊申而六月首標己酉次標癸亥戊申距己酉止一日則五月之戊申乃五月盡日當六月間内閣揭帖時或猶不及聞耳書末載正德六年四月命閱會試錄一條八月召對禦流賊劉七齊彦明等一條與楊廷和所著視草餘錄全符似足徵信又考謝遷劉健於正德九年十月致仕楊廷和於二年十月入閣梁儲於五年九月入閣故是書於弘治十八年以後皆止書遷健至正德六年則書廷和及儲也
</p>
<div class="section" id="title-15"><h2>
	平吳錄一卷<span class="jiazhu">戶部尚書王際華家藏本</span>
</h2></div>
<p class="em2">
	不著撰人名氏末有袁褧跋稱此書相傳爲吳文定公所撰案吳寛字原博號匏庵長洲人成化壬辰進士第一官至禮部尚書諡文定明史載入文苑傳則所謂吳文定者乃寛也千頃堂書目别載有黃標平吳錄一卷與此書同名其書見陸楫古今說海中與此本詳略不同截然二書則謂此書爲寛作或亦有所傳歟所記皆張士誠據吳始末起元順帝至正十三年迄明太祖吳元年敘述頗有條理然亦多史所已具者惟明初書檄之文皆全載之則他書所未及耳
</p>
<div class="section" id="title-16"><h2>
	史餘一卷<span class="jiazhu">兩淮鹽政採進本</span>
</h2></div>
<p class="em2">
	不著撰人名氏相傳爲明王鏊撰鏊字濟之吳縣人成化乙未進士官至戶部尚書武英殿大學士諡文恪事蹟具明史本傳是編紀明代朝廷典故凡四十九條中多及正德初年事或其致政以後所作間附考證署曰五川五川者常熟楊儀别號也豈儀嘗點勘是書隨手附注而後人錄入歟
</p>
<div class="section" id="title-17"><h2>
	明政要二十卷<span class="jiazhu">浙江汪啓淑家藏本</span>
</h2></div>
<p class="em2">
	明婁性撰性上饒人成化辛丑進士官至南京兵部武庫司郞中明史馬中錫傳所謂兵部郞中婁性與守備太監蔣琮相訐坐除名者即其人也是書仿貞觀政要之體編載明太祖太宗仁宗宣宗英宗五朝之事凡四百五十二條分類四十弘治十六年表進於朝自稱篇目皆其父諒所定凡歷十餘年始纂成書所錄英宗之事大抵在天順以後則以正統初政之不綱也諒字克貞吳與弼之門人王守仁亦嘗從之受業事迹具明史儒林傳
</p>
<div class="section" id="title-18"><h2>
	蘇州府纂修識畧六卷<span class="jiazhu">浙江汪汝瑮家藏本</span>
</h2></div>
<p class="em2">
	明楊循吉撰循吉字君謙吳縣人成化甲辰進士官禮部主事明史文苑傳附見徐禎卿傳中正德元年以修孝宗實錄禮部遣官至江南採訪事蹟蘇州亦開局編類而請循吉總其事因爲撮紀大畧凡分十五目所錄皆得旨舉行之事其奏疏碑記等作有關時事者亦附載之而以蘇州府公牒一通冠諸卷首
</p>
<div class="section" id="title-19"><h2>
	安楚錄十卷<span class="jiazhu">浙江汪啓淑家藏本</span>
</h2></div>
<p class="em2">
	明秦金撰金字國聲無錫人弘治癸丑進士官至南京兵部尚書諡端敏事迹具明史本傳是書乃其以副都御史巡撫湖廣時討平猺寇所作也卷一爲勅諭卷二卷三爲奏疏卷四卷五爲檄文卷六至卷九爲題贈詩文卷十附錄封邱遺事蓋金曾任河南左參政禦流寇有功土人爲立生祠併輯其詩爲天成集以紀金之戰績故以類附見焉
</p>
<div class="section" id="title-20"><h2>
	東征忠義錄<span class="jiazhu">無卷數　江西巡撫採進本</span>
</h2></div>
<p class="em2">
	明劉昭撰昭字仲賢號東崖廬陵人弘治癸丑進士官至嘉興府知府正德中昭罷官里居寧王宸濠反王守仁起兵討之昭時在幕府及事平昭紀其始末爲此書中間缺畧頗多而大旨在著己之長暴王守仁等之短所紀亦不盡實如謂守仁往福建勘事至吉安始知遺勅書在贛因不赴宸濠之宴又謂伍文定邢珣諸人破賊時舟中金寶俱爲所得厥後伍謝二繡衣以得銀太多假他事謫官云云考守仁討宸濠始末詳見明史及陽明全集俱不載遺勅書事其有無蓋不可知至伍文定邢珣之據掠當時諸璫忌守仁之功沮其賞格原有斯言然究不得其確證觀昭所記則文定等之謗正以昭等爭功故也其自謂破省城時禁止殺掠釋放脅從諸事皆出其所畫諾旣不見於他書又謂守仁不聽其言奏捷疏遲以致激怒武宗南巡荼毒地方不知武宗數出遊幸諸璫皆欲邀功親征之詔固不在奏捷之遲速也以此罪歸守仁是尤未免於巧詆矣
</p>
<div class="section" id="title-21"><h2>
	治世餘聞二卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏所記皆明孝宗時事考明史藝文志有陳洪謨治世餘聞四卷此書止分上下二卷而卷上標目又闕焉蓋即洪謨之書傳鈔者合併其卷帙耳其題曰治世餘聞錄錄字亦後人所增也洪謨字宗禹武陵人弘治丙辰進士官至兵部左侍郞
</p>
<div class="section" id="title-22"><h2>
	繼世紀聞五卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏據明史藝文志亦陳洪謨撰然此書與治世餘聞史皆作四卷此本乃有五卷其第三卷僅一頁有奇疑又爲傳寫者誤分也其書皆記武宗時事謂韓文等劾劉瑾司禮監太監王岳等佐之瑾巳垂誅李東陽黨於瑾先期漏言遂不可制卒成擅權之禍所以罪東陽者甚至其事容或有之至謂張綵於瑾多所匡正反覆爲辨其枉則公論具在安能以一手掩乎
</p>
<div class="section" id="title-23"><h2>
	壬午功臣爵賞錄一卷壬午功臣别錄一卷<span class="jiazhu">左都御史張若溎家藏本</span>
</h2></div>
<p class="em2">
	明都穆撰穆字元敬吳縣人弘治己未進士官至禮部主客司郞中加太僕寺少卿致仕燕王簒立以後封賞功臣藏其籍於有司正德壬申九月穆官禮部簡視故牘得其名數而繕寫失次因畧加修整編成爵賞錄一卷凡三十三人後二月復得指揮而下功賞之數又次第爲别錄一卷以補前錄之闕建文五年歲在壬午革除以後稱洪武三十五年次年乃改元永樂云
</p>
<div class="section" id="title-24"><h2>
	平番始末一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明許進撰進字秀升靈寶人成化丙戌進士官至兵部尚書諡襄毅事迹具明史本傳初弘治七年土魯番阿黑麻攻陷哈密執忠順王陝巴去進爲甘肅巡撫潛師襲復其城致仕後因檢閱奏稿案牘編爲此書嘉靖九年其子誥疏進於朝詔付史館其述用兵始末及西番情事頗詳今明史土魯番哈密諸傳大畧本之於此
</p>
<div class="section" id="title-25"><h2>
	南城召對錄一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明李時撰時字宗易號松溪任邱人弘治壬戌進士官至華蓋殿大學士諡文康事迹具明史本傳是編乃世宗親祀祈嗣壇時與大學士翟鑾尚書汪鋐侍郞夏言等侍於南城御殿召見論郊廟禮制兼及用人賑災之事時因錄諸臣問答之詞史稱時恒召對便殿接膝諮詢雖無大匡救而議論多本於厚於是編亦畧見一斑云
</p>
<div class="section" id="title-26"><h2>
	南巡日錄一卷北還錄一卷<span class="jiazhu">兩江總督採進本</span>
</h2></div>
<p class="em2">
	明陸深撰深字子淵號儼山上海人弘治乙丑進士官至詹事府詹事兼翰林院學士卒諡文裕事迹具明史文苑傳世宗嘉靖十八年南幸承天相度顯陵深時官學士命掌行在翰林院印扈行是編乃紀其往返程頓自二月癸丑至四月壬子凡六十日之事南巡曰錄中載有永樂後内閣諸老歷官年月一篇乃得之於孫元者深最留心史學故隨所見而錄之云
</p>
<div class="section" id="title-27"><h2>
	革除編年<span class="jiazhu">無卷數　浙江范懋柱家天一閣藏本</span>
</h2></div>
<p class="em2">
	不著撰人名氏浙江通志作嘉善袁仁撰而朱彝尊又稱陳洪謨有革除編年一書明史藝文志俱不載未知執是也其書提綱列目用編年之體諸臣列傳即詳附目中大致與諸書所記畧同書末終於建文四年六月已卯自庚辰以後至乙丑破金川門凡十日事俱闕焉疑殘其末數頁也
</p>
<div class="section" id="title-28"><h2>
	姜氏秘史一卷<span class="jiazhu">浙江汪啓淑家藏本</span>
</h2></div>
<p class="em2">
	明姜淸撰淸弋陽人正德辛未進士官至尚寳司少卿自靖難之後建文一朝事迹大抵遺失是書於故案文集搜輯遺聞編年紀載至於地道出亡等事則未嘗載及紀錄頗見精核惟明史稿例議辨野史所載建文元年二月燕王來朝行御道登陛不拜爲御史曾鳳韶所劾以爲必無之事而是書載曾鳳韶劾燕王事云本吉安府志又證以南京錦衣百戶潘瑄貼黃冊内載校尉潘安三月二十三日敘撥隨侍燕王還北平住坐云云據此則來朝明矣第不知所云潘瑄貼黃者果足徵信否也又世傳王艮於成祖入城前一日與胡靖解縉集吳溥舍靖縉陳說慷慨艮流涕而已其後獨艮死節是書載其事而辨之以爲艮家譜載艮以建文辛巳九月卒上遣黃觀諭祭未嘗及成祖之來其言似乎可據然革除之際誅鋤異已凡效忠於建文者皆禍及子孫安知王氏家譜非爲宗族之計諱其死難以自全未必遽爲定論明史艮傳乃仍用前說蓋必有所考也
</p>
<div class="section" id="title-29"><h2>
	明良集十二卷<span class="jiazhu">浙江范懋柱家天一閣藏本</span>
</h2></div>
<p class="em2">
	明霍韜編韜字渭先南海人正德甲戌進士官至太子太保禮部尚書諡文敏事迹具明史本傳是書所錄凡宋濂洪武聖政記一卷金幼孜北征前錄一卷後錄一卷楊士奇三朝聖諭錄三卷楊榮北征記一卷李賢天順日錄一卷李東陽燕對錄一卷韜後序但稱若宋濂金幼孜楊士奇李賢李東陽等而不及楊榮又序云趨召過韶以貽韶守臣鄭騮等或騮等付梓時增入北征記歟
</p>
<div class="section" id="title-30"><h2>
	革朝志十卷<span class="jiazhu">兩淮鹽政採進本</span>
</h2></div>
<p class="em2">
	明許相卿撰相卿有史漢方駕已著錄是編記建文一朝君臣始末仍用記傳之體而以門目分褒貶一曰君紀二曰闔宫傳記后妃諸王三曰死難列傳記方孝孺等四十八人四曰死事列傳記鐵鉉等四十人五曰死志列傳記黃銊等八人六曰死遁列傳記彭與明等十六人七曰死終列傳記王度等三人八曰傳疑列傳記王璡等十二人九曰别傳記沐春等六人十曰外傳記李景隆等二十五人其說仍主出亡爲僧故有死遁一傳其持論非不正然革除年號當時格於祖宗之所廢不敢遽復相卿不奏論於朝廷之上而私著一書以復之於義反有所未安矣
</p>
<div class="section" id="title-31"><h2>
	維楨錄一卷附錄一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明陳沂撰沂字魯南號小坡其先鄞人徙家南京正德丁丑進士官至太僕寺卿弘治十子之一也明史文苑傳附見顧璘傳中是書雜記朝廷典章及明初故事抄撮而成殊多疎畧其載景帝時英宗在南宮有勸爲不利者帝怒踐其疏地上後英宗復辟見疏有踐汚跡詢知其言因復景皇帝號案景帝復號在憲宗成化初非英宗之事此類未免失實也
</p>
<div class="section" id="title-32"><h2>
	平漢錄一卷<span class="jiazhu">戶部尚書王際華家藏本</span>
</h2></div>
<p class="em2">
	明童承敘撰承敘字漢臣沔陽人正德辛已進士官至左春坊左庶子是編紀太祖平陳友諒事首載宋濂平江漢頌一首次即載史臣贊一首而以友諒興滅本末附於其後謂之外傳
</p>
<div class="section" id="title-33"><h2>
	茂邊紀事一卷<span class="jiazhu">戶部尚書王際華家藏本</span>
</h2></div>
<p class="em2">
	明朱紈撰紈字子純長洲人正德辛巳進士官至提督浙閩海防軍務巡撫浙江右副都御史事蹟具明史本傳此書乃嘉靖十五年紈官四川兵備副使時與副總兵何卿共平深溝諸砦番因述其措置始末作四六文一篇而各以崖畧分注其下又附以紀事詩五十章及李鳳翔靖柔編王元正平蠻或問各一首彭汝實等詩二十一首末有自跋稱此本藏篋中二十年及開府浙閩憂讒畏譏回思前事大小一轍乃萃爲卷錄原行文移足之蓋紈在閩以嚴立海禁爲勢家所齮齕鬱鬱不得志故託此以致意也卒爲衆口所排飮酖賫恨士大夫雖漁利以自肥然姦民得志内外交通海氛不靖者十餘年生靈塗炭者數千里仕閩浙者咸以紈盡忠賈禍爲戒無敢復嬰衆怒者蓋有明朝議有朋黨而無是非自其中葉已然矣
</p>
<div class="section" id="title-34"><h2>
	革除遺事節本六卷<span class="jiazhu">浙江范懋柱家天一閣藏本</span>
</h2></div>
<p class="em2">
	明黃佐撰佐有泰泉鄉禮已著錄是書有列傳無本紀明史藝文志載黃佐革除遺事六卷當即此書然佐書實有本紀其所自撰序可考又郁袞革朝遺忠錄别載佐序稱舊本繁文今皆芟之定爲七卷是知十六卷之革除遺事乃佐之全書此則佐所自節之本通本紀爲七卷此本佚其本紀故止有列傳六卷也又原書如姚廣孝諸人皆别爲外傳此則不復分析其體例亦稍不同
</p>
<p class="margin2">
	案此本惟存列傳似應入傳記類中然實原有本紀而佚之則仍以雜史論矣
</p>
<div class="section" id="title-35"><h2>
	楚紀六十卷<span class="jiazhu">浙江范懋柱家天一閣藏本</span>
</h2></div>
<p class="em2">
	明廖道南撰道南字鳴吾蒲圻人正德辛巳進士官至翰林院侍講學士謫徽州府通判尋復舊職此書乃道南歸田以後爲世宗而作也世宗以興王繼統實受封於楚之安陸府道南大旨以爲太祖平陳理於武昌實開定鼎之基世宗復由安陸履帝位更啓中興之業故以楚地爲受命之符天心所屬博采古今鋪張潤色爲紀十有五日皇運曰國基曰徵獻曰懋庸曰崇道曰昭文曰孚諫曰稽謀曰樹節曰經變曰考履曰闡幽曰登績曰穆風曰景則每紀分内外内外中又分前後凡一人一事與楚稍有所涉者亦必牽引以入焉道南在當時頗負文名此書亦殫十餘年精力其末卷景則紀中有原胄敘宗感遇等篇詳述已之世系出處仿太史公自敘蓋隱然自以其書比於史記然其體例蕪雜援引附會殊不足觀也
</p>
<div class="section" id="title-36"><h2>
	哈密事跡一卷附趙全讞牘一卷<span class="jiazhu">浙江范懋柱家天一閣藏本</span>
</h2></div>
<p class="em2">
	是編不題書名亦不著撰人名氏前載正德中土魯番侵擾哈密及經畧彭澤與王瓊搆釁事又附載經畧張海奏議一篇後載嘉靖間刑部議讞煽誘諳達<span class="jiazhu">原作俺荅今改正</span>叛人趙全等九人奏牘蓋明人雜抄之殘帙也其序瓊澤二人事語皆袒瓊謂澤因靳貴陸完納賂於錢寧以求召後又附通純畧一條則載瓊激錢寧以傾澤其說自相矛盾今明史從通紀之說其敘趙全之事亦與明史無大異同但曲折差詳蓋讞牘之於史傳各有體耳
</p>
<div class="section" id="title-37"><h2>
	今言四卷<span class="jiazhu">兩江總督採進本</span>
</h2></div>
<p class="em2">
	明鄭曉撰曉有禹貢圖說已著錄此書補吾學編所未備首有薛三省序稱此書輔吾學編而行猶漢史之外有西京雜記與東觀漢記凡三百四十四條其中爲憲言者十之四爲世言者十之二爲事言品言者十之三爲證言術言者十之一蓋據所見聞隨筆記錄古雜史之支流也
</p>
<div class="section" id="title-38"><h2>
	雲中紀變一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明孫允中撰案世宗時有兩孫允中其一太原人嘉靖癸未進士官至應天府丞事迹附見明史楊允繩傳其一即此孫允中魯府儀衛司人嘉靖癸未進士官至山西按察司僉事嘉靖十二年大同兵變殺總兵官李瑾遺總督侍郞劉源清討之會巡撫潘倣繫賊首以獻請班師而源清縱兵大掠城下五堡遺孽遂盡反源清圍城久不下詔奪其職以張瓚代之未至而督餉郞中詹榮等已悉捕斬首惡亂乃定時議者俱以源清用兵爲非允中前後入城撫定并力言將士妄殺狀爲源清所惡以他事劾罷黃綰奏其功得復官致仕因據所目擊作此書以紀之大抵皆歸獄源淸之詞末題丁酉八月乃嘉靖十六年也
</p>
<div class="section" id="title-39"><h2>
	遼記一卷<span class="jiazhu">浙江汪啓淑家藏本</span>
</h2></div>
<p class="em2">
	明田汝成撰汝成有炎徼紀聞已著錄是編載遼東邊事始於洪武二年迄於嘉靖十六年敘事踈畧挂漏至多又多載未行之奏議殊不足以資考訂又三衛之中惟福餘跨遼而東泰寧已爲遼西境朶顔則大寧都司地非遼東地矣書中詳於朶顔是疆域且未分明無論記事矣
</p>
<div class="section" id="title-40"><h2>
	龍憑紀畧一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明田汝成撰是編紀龍州土酋韋應趙楷李寰之亂已見於炎徼紀聞中此其摘出别行之本
</p>
<div class="section" id="title-41"><h2>
	行邊紀聞一卷<span class="jiazhu">浙江汪啓淑家藏本</span>
</h2></div>
<p class="em2">
	明田汝成撰前有嘉靖丁巳顧名儒序以書中所載考之即汝成炎徼紀聞也但闕後論數條又彼分四卷此爲一卷耳名儒序稱私寶前帙十載乃出而梓之蓋所得乃其初稿後汝成編次成帙改易書名名儒未及見之故與炎徼紀聞至今兩行於世焉
</p>
<div class="section" id="title-42"><h2>
	洗海近事二卷<span class="jiazhu">浙江巡撫採進本</span>
</h2></div>
<p class="em2">
	明俞大猷撰大猷字志輔晉江人嘉靖中舉武進士累官都督同知兼征蠻將軍進右都督諡武襄考明史大猷傳稱海賊曾一本者吳平黨也旣降復叛執澄海知縣敗官軍守備李茂才中礟死詔大猷暫督廣兵協討隆慶二年一本犯廣東尋犯福建大猷合郭成李錫軍擒滅之是書乃大猷裒輯用兵之時奏疏公牘書札始於隆慶二年正月終於三年閏六月前載譚綸張瀚朱炳如薦疏後附操法及兵部覆本並錄成功後友人賀贈之文而終以剿林道乾諸議卷首有大猷自序是書論用兵委曲較史爲詳而不先敘其事之始末編紀年月以爲提綱雖諸篇以次編排而端緒不一閱之猝不能了了蓋大猷雖通曉文翰而於著書序事之法則尚未習故不能使經緯燦然首尾該貫也
</p>
<div class="section" id="title-43"><h2>
	奉天刑賞錄一卷<span class="jiazhu">戶部尚書王際華家藏本</span>
</h2></div>
<p class="em2">
	自題懶生袁子不著其名以千頃堂書目考之蓋袁褧所撰也其書皆紀成祖靖難時爵賞誅戮之事多本都穆壬午功臣錄無名氏教坊錄復雜採客座新聞震澤紀聞立齋閒錄諸書以附益之所載建文死事諸臣家屬被禍慘酷殆非人理稱皆得於官府故牘似不盡誣成祖毒虐之政至於此極亦可證史書所載尚未能得其什一矣
</p>
<div class="section" id="title-44"><h2>
	廣右戰功錄一卷<span class="jiazhu">户部尚書王際華家藏本</span>
</h2></div>
<p class="em2">
	明唐順之撰順之字應德一字義修武進人嘉靖己丑進士官至右僉都御史巡撫淮揚天啟中追諡襄文事蹟具明史本傳此錄述右江參將都督同知沈希儀討平廣西諸蠻事順之工於古文故敘事具有法度明史希儀本傳全採用之惟錄稱希儀爲臨淮人而史稱貴縣人稍有不同蓋希儀世官指揮史據其衛籍言之而錄則仍書本貫也其書已載荆川集中此爲袁褧摘出錄入金聲玉振集者也
</p>
<div class="section" id="title-45"><h2>
	建文事迹備遺錄一卷<span class="jiazhu">左都御史張若溎家藏本</span>
</h2></div>
<p class="em2">
	不著撰人名氏前有自序稱嘉靖辛卯陽月太嶽山人書於水竹村居考明史藝文志黃虞稷千頃堂書目皆不載此書之名不知其爲何人明人惟張居正號太岳亦不聞有此書莫能詳也錄中皆紀建文死事諸臣殊多傳聞失實其稱太祖恒欲廢燕王賴廷臣力諫得免又嘗幽於别苑不許進食賴高后私食之得不死皆荒唐無稽之言不足取信
</p>
<div class="section" id="title-46"><h2>
	平濠記一卷<span class="jiazhu">編修程晉芳家藏本</span>
</h2></div>
<p class="em2">
	明錢德洪撰德洪本名寛字德洪後以字行改字曰洪甫餘姚人嘉靖壬辰進士官至刑部郞中事迹具明史儒林傳初王守仁之平宸濠也其大綱具於敘功疏其細目具於年譜德洪受業守仁據師友所見聞其陰謀秘計及一切委曲彌縫之處有疏及年譜所不詳者因作此記以補之凡黃綰所說四條龍光所說二條雷濟所說一條附載德洪隨事附論者五條又自跋一條大旨謂寧藩之敗由於遲留半月始發其遲留半月則由於守仁多設反間以疑之守仁在曰秘不言守仁殁後始得其間書間牌之稿於龍光而駕馭峒酋葉芳及陰令知縣陳冕詭漁舟以誘擒宸濠皆當時所不盡知者云
</p>
<div class="section" id="title-47"><h2>
	南泰紀略一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明尹耕撰耕字子莘蔚州人嘉靖壬辰進士官至河南按察司僉事明嘉靖四年廣西土舍李寰盧四趙楷等煽亂副使翁萬達以計討平之而未蒙遷擢耕因作是書紀其功然書中於盧四煽九司作亂及韋應附從諸事俱未能悉敘未免脫畧不及明史張經翁萬達及土司列傳中載此事爲詳也
</p>
<div class="section" id="title-48"><h2>
	處苗近事一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明李愷編愷字克諧惠安人嘉靖壬辰進士官至辰沅兵備副使是書分征討巢穴哨道轉運調發防守六目蓋記洪武至嘉靖湖廣苗民叛服征剿之事
</p>
<div class="section" id="title-49"><h2>
	革除遺事十六卷<span class="jiazhu">浙江范懋柱家天一閣藏本</span>
</h2></div>
<p class="em2">
	明符驗撰驗字大充號松巖黃巖人嘉靖戊戌進士官至廣西按察司僉事此書卷首有驗序稱泰泉欲修國史之缺出檇李郁氏本俾覈訂爲十六卷以復於泰泉泰泉者黃佐之别號蓋驗此書實因嘉興郁衮舊本而修緝之肇其議者則黃佐也又有一序舊本題爲郁衮作其文與黃佐集中所載此書之序正同蓋傳寫者訛題衮名衮書有傳無紀此書則列傳十卷外傳一卷冠以本紀五卷截然兩書不容移甲爲乙别本或兼題佐名考中書徐妙錦一條佐集載之題曰徐妙錦傳然則佐亦潤色其間矣朱彝尊嘗謂黃佐革除遺事與當時紀建文事諸書皆不免惑於從亡致身二錄蓋於虛傳妄語猶未能盡加芟削云
</p>
<div class="section" id="title-50"><h2>
	安南奏議一卷<span class="jiazhu">左都御史張若溎家藏本</span>
</h2></div>
<p class="em2">
	不著撰人名氏嘉靖中安南莫登庸簒國國主之孫黎寧遣其臣鄭惟僚等赴京告難乞興師問罪廷議請討之衆論不一已而中罷至十七年詔由前議以咸寧侯仇鸞總督軍務兵部尚書毛伯温爲參贊尅日進師而兩廣總督張經上疏頗以爲難兵部不能决奏請廷議議上帝責諸臣不能協心謀國復罷不行而留鸞伯温別用是書所載乃兵部尚書張瓚等會題疏稿及所奉詔旨也
</p>
<div class="section" id="title-51"><h2>
	議處安南事宜一卷<span class="jiazhu">左都御史張若溎家藏本</span>
</h2></div>
<p class="em2">
	不著撰人名氏嘉靖十八年復命仇鸞毛伯温征安南伯温抵廣西傳檄諭意莫登庸自至鎭南關請降伯温承制赦之馳疏以聞詔改安南國爲安南都統使司此本列伯温原疏兵部揭帖及詔旨一通而兵部議覆疏未載疑尚有所闕佚也
</p>
<div class="section" id="title-52"><h2>
	伏戎紀事一卷<span class="jiazhu">浙江鮑士恭家藏本</span>
</h2></div>
<p class="em2">
	明高拱撰拱有春秋正旨已著錄拱在内閣時值諳達之孫巴罕鼐吉<span class="jiazhu">原作把漢那吉今改正</span>率衆來降拱決策脇諳達内附且定封貢互市諸約因記其前後本末爲此書考之明史巴罕鼐吉旣降總督王崇古上言宜給官爵豐館餼飾輿馬以示諳達諳達急則使縛送諸叛不聽即脅誅巴罕牽沮之又不然因而撫納據此則封巴罕以脅諳達乃崇古先主其計拱第力贊成之而此書乃謂巳先定計遺書崇古使之奉行與史不合又明史本紀謂高拱及張居正同主是議居正本傳亦同而是書乃畧不及居正亦可見拱之矜功自伐所紀未足盡憑也
</p>
<div class="section" id="title-53"><h2>
	靖夷紀事一卷<span class="jiazhu">河南巡撫採進本</span>
</h2></div>
<p class="em2">
	明高拱撰隆慶四年貴州土司安國亨與安智相讐殺撫臣以叛聞拱因推太僕少卿阮文中爲巡撫文中意欲剿之拱議遣給事中賈三近往勘國亨聽命遂平其亂拱因著是篇以紀其事
</p>
<div class="section" id="title-54"><h2>
	綏廣記事一卷<span class="jiazhu">河南巡撫採進本</span>
</h2></div>
<p class="em2">
	明高拱撰時廣東久遭宼亂拱自錄其在内閣時籌畫地方事宜奏疏及與人往復書札書頗多自矜語如答殷士儋書非公在彼孰能經畧非僕在此孰能主張諸語則其沾沾自喜已見於此宜其不獲以功名終也
</p>
<div class="section" id="title-55"><h2>
	防邊紀事一卷<span class="jiazhu">河南巡撫採進本</span>
</h2></div>
<p class="em2">
	明高拱撰拱於隆慶四年再入内閣兼理吏部時邊事孔棘拱有議添設協理戎政侍郞及議處邊鎭諸疏彚爲此書其所條畫利害多與明史相合
</p>
<div class="section" id="title-56"><h2>
	平倭錄<span class="jiazhu">無卷數　江蘇周厚堉家藏本</span>
</h2></div>
<p class="em2">
	不著撰人名氏紀明任環平倭事蹟萬曆中吏科給事中翁憲祥巡撫陝西監察御史吉人重刊憲祥作前序人作後序亦不言爲誰所作也嘉靖癸丑倭冦由越入吳環時爲蘇州府同知力戰殱之以功晉山東布政司參政卒贈光祿卿是編首乞歸終制疏蓋環用兵時適丁生母艱事平因上此疏次錄諭祭碑文誌銘及其孫可復所錄事蹟又以環所著詩文簡牘名山海漫談並列之末又附後人歌頌詩文合爲一帙編次叢襍漫無體例海虞陳禹謨說儲載環方出兵時以靈棋經占得益友卦其繇曰客有王孫來叩我門語我福慶往得蒙恩簿暮常熟王公鈇果叩門遂决策進兵我師大尅云云而此錄無之蓋小說附會之談不足據也
</p>
<div class="section" id="title-57"><h2>
	世廟識餘錄二十六卷<span class="jiazhu">浙江巡撫採進本</span>
</h2></div>
<p class="em2">
	明徐學謨撰學謨有春秋億已著錄是書乃共歸田以後所作記嘉靖一代之事學謨練習典故於世宗實錄多所駁正如謂端州知府宋以方爲宸濠所殺而國史誤稱赴水死謂汪鋐通李資坤賄曲媚張孚敬國史以爲内行修潔者不足信謂仇鸞之戮由徐階密揭作史者不及知謂楊繼盛劾嚴嵩疏中顯指陸炳國史以私没其姓名謂郭希顔雖以邪說取死亦由嚴嵩傾陷史臣評駁稍涉苛刻謂沈坤以桀驁被劾國史曲爲辨雪未免黨護謂任環忠義之士能遇賊直前國史謂其俘斬甚衆亦爲失實謂抗御史黃廷聘之陳安乃湘潭知縣國史誤記爲衡山謂議禮諸臣互有得失謂郭勛專權驕恣而能不受餽遺未嘗無一節可取均與史臣所記互有異同然學謨在世宗時嘗爲禮部祠祭司郞中第十九卷中載拒王金之賂及抑昝義金事所云郞某者即學謨自謂又學謨爲荆州知府以拒景王徵沙市地租事得罪第二十四卷中亦具載之稱沙市本不在景王所給莊田之數王上疏密竄入其中司農莫之省獨學謨執不肯與云云皆自述所長明標簡牘劉知幾史通敘傳篇謂揚雄以降其自序也始以誇尚爲宗身兼片善行有微能皆剖析具言一二必載豈所謂憲章前聖謙以自牧繩以是義殊於體例有乖又趙文華之攘功卸罪搆陷張經其事炳然在人耳目而學謨以爲史臣所記過甚其詞亦不免恩怨之私未孚公論也
</p>
<div class="section" id="title-58"><h2>
	西南紀事六卷<span class="jiazhu">江蘇巡撫採進本</span>
</h2></div>
<p class="em2">
	明郭應聘撰應聘字君賓莆田人嘉靖庚戌進士官至南京兵部尚書諡襄靖事迹具明史本傳粤西府江上起陽朔下達昭平亘三百餘里諸猺夾江而居怙險剽竊隆慶四年攻圍節浦永安府應聘代殷正茂爲巡撫集漢土兵六萬征之三閱月悉定又討平懷遠陽朔洛容上油邊山五叛猺尋以憂歸因錄其攻取之畧以成是書其刊板則萬曆八年復起巡撫廣西時也所言與明史應聘本傳及李錫傳大畧相符
</p>
<div class="section" id="title-59"><h2>
	交黎撫剿事畧五卷<span class="jiazhu">浙江汪啟淑家藏本</span>
</h2></div>
<p class="em2">
	明方民悅撰民悅麻城人嘉靖乙未進士官至廣東按察司副使嘉靖二十八年安南范子儀及瓊州黎那燕入宼時歐陽必進方總督兩廣檄都指揮俞大猷等討平之民悅述其始末爲此書卷一爲地圖卷二至卷四爲奏疏卷五爲公移案明史俞大猷傳是役皆大猷之力以嚴嵩薄其賞不得敘民悅專歸功於督府亦非事實也
</p>
<div class="section" id="title-60"><h2>
	召對錄一卷<span class="jiazhu">内府藏本</span>
</h2></div>
<p class="em2">
	明申時行撰時行有書經講義會編已著錄此書乃記萬曆十三年五月迄十八年七月召對之語時行時爲首輔六年中凡召對九次當神宗怠政之際君臣否隔萬事叢脞時行不能匡救乃反謂孝宗後此典久廢不舉至是復行沾沾誇爲盛事過矣
</p>
<div class="section" id="title-61"><h2>
	平夷功次錄一卷<span class="jiazhu">浙江汪啟淑家藏本</span>
</h2></div>
<p class="em2">
	明焦希程編希程榜姓周象山人嘉靖辛丑進士官至貴州兵備副使希程在四川時值宜賔夷人作亂巡撫張臬檄委希程勦平因彚刻當時書檄以成此書
</p>
<div class="section" id="title-62"><h2>
	嘉靖倭亂備抄二卷<span class="jiazhu">兩淮鹽政採進本</span>
</h2></div>
<p class="em2">
	不著撰人名氏始嘉靖二十三年日本入貢終於四十五年閏十月凡倭之搆亂以及平戢始末皆載之大旨謂倭亂始於謝氏之通海成於嚴嵩之任用非人功罪顚倒所言比正史爲詳
</p>
<div class="section" id="title-63"><h2>
	瀛艖談苑十二卷<span class="jiazhu">左都御史張若溎家藏本</span>
</h2></div>
<p class="em2">
	舊本題釣瀛子撰不知何許人所紀故事至弘治而止所紀年號至正德而止蓋在嘉靖以後矣其體例彷彿李心傳建炎以來朝野雜記多紀明代典章分目編次無所論斷大致與史傳相出入
</p>
<div class="section" id="title-64"><h2>
	平黔三記一卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏記明洪武中傅友德等平雲南曁正統中王驥平麓川嘉靖中吕光洵平武定三事末書隆慶庚午十月點蒼山人書於玉屏精舍蓋雲南人所爲其題曰平黔者以雲南亦黔中地故稱之耳三記雖並列而意則在於表彰吕光洵之功光洵字信卿浙江新昌人嘉靖間巡撫雲南其誅鳳繼祖事在嘉靖四十五年明史及雲南通志載之甚詳此書前有張元忭鄔璉二序張元忭之父與鄔璉皆嘗在軍中親贊其策所言不容有誤而元忭序作於辛未鄔璉序作於壬申正當書成之時序中亦言不知出誰手蓋當時光洵以人言去位同事者相繼褫謫其功抑而不揚是書獨紀實不諱故有所避而不敢言也考明史藝文志千頃堂書目俱載趙汝謙平黔三記一卷則是書實汝謙所著而隱其名耳
</p>
<div class="section" id="title-65"><h2>
	使琉球錄二卷<span class="jiazhu">浙江巡撫採進本</span>
</h2></div>
<p class="em2">
	明郭世霖撰據浙江遺書目錄稱世霖永豐人官吏科給事中類姓登科考載嘉靖癸丑進士郭汝霖永豐人官至南京太僕寺卿當即其人特訛世爲汝耳萬曆中蕭崇業使琉球錄稱陳侃郭世霖二錄其明証也初嘉靖十一年命吏科左給事中陳侃行人高澄册封中山王尚淸侃述其事爲琉球錄自爲之序至嘉靖三十七年又遣世霖與行人司行人李際春册封中山王尚元世霖因取侃舊本綴續成編所言大畧與明史琉球傳合惟每條列原錄於前而附所續於後皆以霖按二字冠之似乎考訂舊聞實則鋪叙新事於體例殊未協也
</p> 



</div></body></html>