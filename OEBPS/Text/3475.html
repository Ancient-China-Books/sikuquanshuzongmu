<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷六十·史部十六（傳記類存目二）</title></head><body><div id="text">

<p>
<strong>欽定四庫全書總目卷六十</strong>
</p>
<div class="section" id="title-0"><h1>
	史部十六
</h1><hr/></div>
<div class="section" id="title-1"><h2>
	傳記類存目二
</h2></div>
<div class="section" id="title-2"><h2>
	草廬年譜二卷附錄二卷<span class="jiazhu">編修汪如藻家藏本</span>
</h2></div>
<p class="em2">
	明危素撰素字太樸金谿人元至正中官至禮部尚書叅知政事翰林學士承旨出爲嶺北行省左丞後退居房山淮王監國起爲承旨如故明洪武二年授翰林侍講學士後因御史王著等論素不宜列侍從謫居和州以卒事蹟具明史文苑傳初吳澄孫當嘗編次其祖生平事蹟爲年譜素爲澄之門人因重加訂正刻於至正乙巳至明嘉靖甲寅澄裔孫朝楨復增入行狀神道碑列傳祭文一卷及歷代褒典奏議文移一卷鄒守益爲之序即此本也
</p>
<div class="section" id="title-3"><h2>
	褒賢集五卷<span class="jiazhu">浙江巡撫採進本</span>
</h2></div>
<p class="em2">
	不題撰人名氏取宋元人著作有關范仲淹者及朝廷所降文牒等類合爲一書一卷爲傳碑銘祭文二卷爲優崇典禮三四卷爲碑記五卷爲諸賢贊頌論疏中間載至元順帝至正間則明初人所編也
</p>
<div class="section" id="title-4"><h2>
	滁陽王廟歲祀册一卷<span class="jiazhu">左都御史張若溎家藏本</span>
</h2></div>
<p class="em2">
	不著撰人名氏明初追封郭子興爲滁陽王立廟滁州令有司歲時奉祀此本前列洪武十五年敕諭一通具載祀典規條及守廟人戶次爲太常寺丞張羽所撰滁陽王廟碑文蓋即從廟中碑刻抄出别行者也
</p>
<div class="section" id="title-5"><h2>
	鐘鼎逸事一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明李文秀撰文秀昆明人黔寧王沐英之閹豎也是編皆紀英行事前列祠堂碑記三篇後爲言行拾遺錄十一條各爲之論末附唐愚士贈文秀詩一篇而冠以張紞劉有年王汝玉王驥序四篇驥序題洪武壬午汝玉序則書元年十二月而劖去年號二字蓋汝玉作於革除以前而刻於革除以後故削建文年號驥序作於燕王簒立以後故奉仍稱洪武三十五年之詔耳閹寺之作本不足錄而英本名臣文秀所錄尚與史傳相出入無詭詞夸飾變亂是非之事故姑存其目焉
</p>
<div class="section" id="title-6"><h2>
	直道編八卷<span class="jiazhu">兩江總督採進本</span>
</h2></div>
<p class="em2">
	明陳怡編怡吳縣人仕履未詳其祖祚字永錫永樂辛卯進士授河南布政司叅議坐事落職洪熙初起爲監察御史終於福建按察司僉事歷官俱有直聲怡因輯其年譜行狀墓表輓詩之類以成此書吳寛爲題此名與明史祚本傳亦大致互相出入案千頃堂書目載有孫堪直道編紀御史陳祚事堪嘉靖中人今未見傳本其與此書爲一爲二莫之詳矣
</p>
<div class="section" id="title-7"><h2>
	翊運錄二卷<span class="jiazhu">江蘇周厚堉家藏本</span>
</h2></div>
<p class="em2">
	明劉廌編廌誠意伯基之孫也是書成於永樂中集其祖父所得御書詔誥及行狀事實以爲此錄取誥文中開國翊運之語爲名同郡王景爲之序成化中巡按浙江御史戴用以板久漶漫因增輯重梓楊守陳爲之序嘉靖初從處州府知府潘潤之請以基九世孫瑜襲爵瑜因復增入襲封誥敕及部議題本謝恩表之類自爲後序二卷之首襍入基表頌五篇頗爲不倫以序文考之即瑜所增入蓋徒欲侈陳祖德爲閥閲之光而未知著述體例者也
</p>
<div class="section" id="title-8"><h2>
	崔淸獻全錄十卷<span class="jiazhu">兵部侍郞紀昀家藏本</span>
</h2></div>
<p class="em2">
	明崔子璲編其書成於永樂中皆其五世祖與之之遺事遺文也與之字正子廣州增城人紹熙四年進士理宗時累官廣東安撫使拜叅知政事右丞相致仕卒諡淸獻事迹具宋史本傳與之所著有菊坡文集佚於兵火又有嶺海便民牓海上澄淸錄二書皆記其當時政事後亦不傳僅存其言行錄三卷奏劄詩文五卷子璲因裒爲一編又以理宗御劄及諸家詩文爲附錄二卷其言行錄三卷林鉞跋稱宋太社司令李公裒輯而不載其名宋端儀序稱略爲更定甘鏞跋又稱旁考史傳補其脫略然則已非原本矣又蔣曾瑩家别有寫本分爲二集内集二卷前卷爲言行錄後卷爲奏劄詩文外集三卷上卷爲所賜詔札中卷爲宋史本傳及續通鑑綱目諸書所記與之事下卷爲題贈詩文題其十四孫爌所重編成於嘉靖庚申前有測引一篇稱重編先錄旣成有謂不當以行先言者有謂不當以臣先君者後見舊板篇次記號乃知新本爲後人剷改爌所重編實還其舊今觀其書雖併十卷爲五卷而次序略與子璲本合則所謂還其舊者確不誣也
</p>
<div class="section" id="title-9"><h2>
	陸右丞蹈海錄一卷<span class="jiazhu">浙江鮑士恭家藏本</span>
</h2></div>
<p class="em2">
	明丁元吉編元吉鎭江人是書成於成化中記宋陸秀夫海上死難事蹟採宋史本傳及龔開所作傳黃溍所作年譜益以諸家題咏彚爲一編並載秀夫遺文二首末附桑海遺錄序大忠祠碑及祭文一首
</p>
<div class="section" id="title-10"><h2>
	張乖厓事文錄四卷<span class="jiazhu">浙江范懋柱家天一閣藏本</span>
</h2></div>
<p class="em2">
	明顏端徐瀚同編端應山人官成都縣敎諭瀚杭州人官華陽縣敎諭前有文安邢表序蓋弘治三年表爲四川左布政使以張詠爲蜀名宦故屬二人輯錄此編一卷爲本傳及事實二卷爲遺文十二篇三卷四卷爲同時贈答及後人祠記祭文之類詠全集尚有傳本端等未見故所輯頗挂漏焉
</p>
<div class="section" id="title-11"><h2>
	李衛公通纂四卷<span class="jiazhu">直隸總督採進本</span>
</h2></div>
<p class="em2">
	明王承裕撰承裕字天宇三原人吏部尚書恕之子弘治癸丑進士官至南京戶部尚書諡康僖事迹附見明史恕傳承裕與唐李靖爲同里故旣爲建祠又纂其遺事爲此書明史藝文志著錄作四卷此本凡史牒纂一卷遺作纂一卷文集纂一卷存蹟纂一卷與明志合所載皆習見之文至李衛公問對一書出自阮逸僞托而一槪列入絶無辨證可知其考訂之疎矣
</p>
<div class="section" id="title-12"><h2>
	陽明先生浮海傳一卷<span class="jiazhu">浙江巡撫採進本</span>
</h2></div>
<p class="em2">
	明陸相撰相字良弼餘姚人弘治癸丑進士官至長沙府知府是書專紀王守仁正德初謫龍場驛丞道經杭州爲姦人謀害投水中因漂至龍宫得生還之事說頗詭誕不經論者謂守仁多智數慮劉瑾追害故棄衣冠僞托投江而實陰赴龍場故王世貞史乘考誤嘗力辨此事爲不實而同時楊儀高坡異纂亦載此事與相所紀略同蓋文人之好異久矣
</p>
<div class="section" id="title-13"><h2>
	朱子實紀十二卷<span class="jiazhu">江蘇巡撫採進本</span>
</h2></div>
<p class="em2">
	明戴銑編銑字寶之婺源人弘治丙辰進士官至給事中以疏彈太監高鳳下詔獄廷杖創甚而卒事迹具明史本傳是書詳述朱子始末首曰道統源流世系源流次年譜次行狀本傳次廟宅次門人次褒典次讚述次紀題其書本因年譜而作其標曰實紀者銑自序稱謂之年譜則紹乎前彰乎後者不足談必曰實紀然後并包而無遺蓋年譜主於明朱子學問之序出處之道而銑是書則主於以推崇褒贈誇耀世俗爲榮其立意本各有取也
</p>
<div class="section" id="title-14"><h2>
	韓祠錄三卷<span class="jiazhu">浙江巡撫採進本</span>
</h2></div>
<p class="em2">
	明葉性談倫同編性里籍未詳官潮州府同知倫上海人天順丁丑進士官至工部右侍郞然是編前有翰林院檢討盛端明序稱性編錄未成以述職北上倫時爲潮州知府因續成之考書成於正德甲戌上距天順丁丑巳五十八年且作序之盛端明爲弘治壬戌進士上距天順丁丑亦四十六年與倫似不相及即倫老而尚存亦不應七八十歲尚爲知府後乃忽至九卿疑爲别一談倫名姓偶同也其書首載韓愈遺像及韓山書院鱷魚韓木諸圖次唐書本傳及愈謫潮州時所作詩文次記祠制祭儀及後人碑記詩讚末附載趙鼎得全書院記陸秀夫馬發祠記以皆在潮地故并錄之其南珠亭記一篇則又以潮之人物代興歸美於愈云
</p>
<div class="section" id="title-15"><h2>
	奕世增光錄八卷<span class="jiazhu">浙江巡撫採進本</span>
</h2></div>
<p class="em2">
	明王道行編道行字明南陽曲人嘉靖庚戌進士官至左布政使是爲續五子之一明史文苑傳附見王世貞傳中是書乃其官常鎭兵備副使時爲魏校所作也第一卷至六卷載勅命祭文以及同時諸人贈答書啟第六卷載校行狀誄詞及遺事七卷八卷則文稿備遺也因校誥勅中有永增奕世之光語遂以名其書焉
</p>
<div class="section" id="title-16"><h2>
	薛文淸行實錄五卷<span class="jiazhu">江蘇巡撫採進本</span>
</h2></div>
<p class="em2">
	明王鴻撰鴻河津人官石灰山關稅大使薛瑄之曾孫婿也是編第一卷爲瑄像贊行狀神道碑事實二卷爲請從祀疏七篇三卷爲祠堂書院諸記六篇祭文三篇四卷爲讀書錄文集諸序四篇詩五首第五卷則雜錄柱聯之類而附以薛氏歷世科貢傳芳圖前有喬宇序作於正德辛未而奏疏有隆慶五年祭文有萬曆二十六年所記科貢有崇禎壬午癸未則瑄後人以次續入非鴻之舊也
</p>
<div class="section" id="title-17"><h2>
	商文毅公行實一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明商汝頤編汝頤商輅孫也以輅遺集兩燬於火恐先德不傳乃裒爲是書凡王獻所作行實一篇尹直所作墓誌銘一篇楊子器所作神道碑一篇末有正德十年汝頤自跋正德十六年刊板王子言又爲之跋
</p>
<div class="section" id="title-18"><h2>
	商文毅年譜四卷<span class="jiazhu">兩淮馬裕家藏本</span>
</h2></div>
<p class="em2">
	明商振倫撰振倫輅之玄孫也書前有小像八幅自鄕試第一迨官至謹身殿大學士皆圖畫之殊未能免俗其言行錄一卷則輅孫汝泰所作振倫并刊之也
</p>
<div class="section" id="title-19"><h2>
	傳信辨誣錄一卷<span class="jiazhu">浙江吳玉墀家藏本</span>
</h2></div>
<p class="em2">
	明陳虞岳撰虞岳泰和人正統間輔臣陳循五世孫也土木之變循在内閣爲首揆及景帝欲廢英宗太子循依違不能匡正以此爲當世所譏陳建通紀載其事虞岳以爲誣衊其祖乃作此書以辨之首爲諸名公敘略節略次爲傳信六條一曰首定儲宫之策一曰力沮南遷之議一曰計退德勝之圍一曰密運回鑾之略一曰保護南宫苦忠一曰請復南遷讜疏所引諸書惟力沮南遷一條弇山堂别集及叢記載有循名其五事則皆無確證次辨誣五條一曰辨不諍易儲之悞一曰辨徐有貞餽玉帶之悞一曰辨請治龔遂榮獄之悞一曰辨翰林用襍流之悞一曰辨申明制科之悞其意與孤兒籲天錄同亦孝子慈孫不得已之苦心也
</p>
<div class="section" id="title-20"><h2>
	夏忠靖遺事一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明夏崇文撰崇文字廷章湘陰人成化戊戌進士官至南京太僕寺少卿蓋夏原吉之孫也是編追述原吉歷官始末甚詳於世所傳慈感蚌珠事删之不載體例頗爲謹嚴然原吉治水功在東南其方略亦不備載殆以事具國史耶惟燕王簒立原吉稱臣此所謂范質生平惟欠周世宗一死者也而此云或執之以獻燕王是則子孫之詞矣
</p>
<div class="section" id="title-21"><h2>
	雲林遺事一卷<span class="jiazhu">浙江巡撫採進本</span>
</h2></div>
<p class="em2">
	明顧元慶撰元慶字大有號大石山人長洲人都穆之門人也此書皆紀倪瓚事蹟分高逸詩畫潔癖游寓飮食五門崇禎間常熟毛晉别有刻本云從天竺僧寮見之不著作者名氏較此本所載稍繁而此本後附贈詩及誌銘二首則毛本無之江寧李蘅嘗刻其本於所輯璅探中題云顧元慶撰雖未知所據然考元慶所著尚有瘞鶴銘考夷白齋詩話蓋亦雅士蘇州府志載其兄弟皆纎嗇治產惟元慶以圖書自娛王穉登往訪之年七十五猶酬對不倦是其志趣與瓚相近或輯此編以明所尚亦事理所有矣
</p>
<div class="section" id="title-22"><h2>
	旌孝錄一卷<span class="jiazhu">浙江巡撫採進本</span>
</h2></div>
<p class="em2">
	不著撰人名氏載成化十一年旌表朱灝孝行事考朱觀潛跋朱存理遺文後曰野航先生著述甚富自鐵綱珊瑚世有刊本珊瑚木難好事傳鈔外祗購樓居襍志一卷旌孝錄一卷并詩文數十篇云云則此編存理所輯也灝字景南長洲人即存理之父親殁負土成墳廬於其側有馴烏之異詔旌其門存理字性甫博雅工文終於布衣
</p>
<div class="section" id="title-23"><h2>
	岳廟集四卷<span class="jiazhu">編修汪如藻家藏本</span>
</h2></div>
<p class="em2">
	舊本題明徐階編張庭校焦煜刊而首載階序稱從黃山焦子請所輯武穆祠詩文讀之又云因不自量謀於五山張子而去取之則煜之初稿而階與庭爲之删定庭序則云黃山子謂少湖子與庭曰盍校之我將刊焉因取汪氏所輯抄本往復叅校則初稿又非煜作矣大抵襍出衆手不可名以一人也原本凡傳一卷制一卷議序記一卷辭樂府詩一卷而附以岳武穆遺文一卷今以武穆遺文析出别入集部故此本以四卷著錄焉階字子升華亭人嘉靖癸未進士官至武英殿大學士諡文貞事蹟具明史本傳庭自署曰眉山煜自署曰宛陵考太學進士題名碑嘉靖癸未科有張庭四川夾江人焦煜南直隸太平人皆階之同年當即此二人至所謂汪氏者則不可考矣
</p>
<div class="section" id="title-24"><h2>
	吳疏山集十七卷<span class="jiazhu">江西巡撫採進本</span>
</h2></div>
<p class="em2">
	明吳悌撰悌字思誠疏山其别號也金谿人嘉靖壬辰進士官至兵部侍郞諡文莊事蹟具明史儒林傳其學出於王守仁然淸苦剛介卓然不愧於儒者非姚江末流提唱心學恣爲橫議者比集止三卷然據原跋則尚有贋作聶氏墓志胡氏表二篇竄入第四卷爲言行錄乃悌門人李約所編第五卷以下皆誥敇及表章頌美之文其後人屢屢重刊輾轉附益者蓋原本名紀實錄乃傳記之流體例不妨如是此本改題曰集遂使附錄之文至十四卷末大於本失其初編之旨矣今從崔與之集之例仍入之傳記類焉
</p>
<div class="section" id="title-25"><h2>
	胡梅林行實<span class="jiazhu">無卷數　兩淮鹽政採進本</span>
</h2></div>
<p class="em2">
	明胡桂奇編桂奇績溪人兵部尚書宗憲之子此書即紀宗憲行實梅林者宗憲别號也宗憲平倭之功載在史册不容湮没至其比附嚴嵩趙文華公論亦不可掩此書出其後人之手固未可據爲徵信矣
</p>
<div class="section" id="title-26"><h2>
	忠烈編十卷<span class="jiazhu">浙江范懋柱家天一閣藏本</span>
</h2></div>
<p class="em2">
	明孫堪孫墀孫陞同編三人皆巡撫江西副都御史餘姚孫燧之子也燧遇宸濠之變抗節被戕堪等彚其制誥卷牘碑狀誌傳以及誄祭之文編爲此集曰忠烈者嘉靖初所贈諡也序爲嘉靖辛亥嚴嵩撰其言不足爲燧榮蓋其後人印行偶失刊削耳
</p>
<div class="section" id="title-27"><h2>
	鄭端簡年譜七卷<span class="jiazhu">浙江巡撫採進本</span>
</h2></div>
<p class="em2">
	明鄭履淳撰履淳字叔初海鹽人嘉靖壬戌進士官至光祿寺少卿事蹟具明史本傳履淳爲鄭曉之子故追述曉事以成此譜凡曉所作奏疏詩文皆一一附載其中如鹽政壞於折色及沿海官軍宜掣回衛所操練諸疏頗足補史志所未備末附祭文誥諭䘏典墓志行略之類於譜例已爲複出又以履淳所作思親詩文附鐫於末多至三卷於體裁尤不恊矣
</p>
<div class="section" id="title-28"><h2>
	董子故里志六卷<span class="jiazhu">兩江總督採進本</span>
</h2></div>
<p class="em2">
	明李廷寶撰廷寶字國用號澮溪曲沃人嘉靖中官景州知州考漢書稱董仲舒廣川人而廣川地大今山東德州直隸景州棗強縣皆其故地故三邑皆祀董子皆有董子故迹其作志書皆自以董子爲鄕人德州斥景州之牽引景州斥德州之附會棗强又出而斥二州之影佔數百年來喧如聚訟迄今未有所歸廷寶官於景州故據廣川里名定仲舒爲景州人而所載馬偉董子辨一篇又以董學村割隸故城欲引之以爲故城重夫惠跖兄弟不以惠而寛跖向歆父子不以向而榮歆況夫前代鄕賢何關後人之事郡邑志乘錮習相仍紛紛爲無益之爭皆其所見之小也
</p>
<div class="section" id="title-29"><h2>
	濂溪志九卷<span class="jiazhu">兩淮馬裕家藏本</span>
</h2></div>
<p class="em2">
	明李楨撰楨字維卿安化人隆慶辛未進士官至南京刑部尚書事迹具明史本傳是編雖以濂溪爲名似乎地志實則述周子之事實首載太極圖說通書次墓誌及諸儒議論歷代褒崇之典次古今紀述次古今題詠並祭告之文
</p>
<div class="section" id="title-30"><h2>
	濂溪志十三卷<span class="jiazhu">河南巡撫採進本</span>
</h2></div>
<p class="em2">
	明李嵊慈撰嵊慈字元穎龍城人官道州知州是編因李楨舊志稍爲輯補無所考證闡明
</p>
<div class="section" id="title-31"><h2>
	東方類語十六卷<span class="jiazhu">浙江巡撫採進本</span>
</h2></div>
<p class="em2">
	明朱維陛撰維陛海鹽人是書皆輯録漢東方朔事跡自列傳别傳外傳以及瑣語神異經十洲記諸書無不採撮創立十目分爲内外二篇内篇記其常事外篇則涉神仙家言其條例内辨史記東郭先生爲臨淄人與東方朔之爲厭次人地各不同自來引用多悞亦稍有考核然其徵引猥襍究不能出小說之門徑不足據也
</p>
<div class="section" id="title-32"><h2>
	二程年譜二卷<span class="jiazhu">安徽巡撫採進本</span>
</h2></div>
<p class="em2">
	明唐伯元撰國朝黃中訂補伯元字仁卿澄海人萬曆甲戌進士官至南京吏部文選司郞中事蹟具明史儒林傳中字平子號雪瀑舒城人考二程遺書有伊川年譜而無明道年譜宋文鑑所載明道墓誌朱子又偶未見故别爲之行狀此書取明道行状改爲年譜又取伊川年譜小變其體例均無所考正僅因襲舊文而已
</p>
<div class="section" id="title-33"><h2>
	涑<span class="jiaozhusup">[按1]</span>水司馬氏源流集略八卷<span class="jiazhu">浙江巡撫採進本</span>
</h2></div>
<p class="em2">
	明司馬晰編晰字宗晦夏縣人萬曆癸卯舉人宋司馬光十七世孫也卷首自序云自先文正公居於河洛竁於鳴條而曾孫開國公扈遷東粤家於會稽南北相距殆四千里代次相承凡十餘世於是北人以洓水氏爲無後南人以山陰氏爲失祖是編所輯先之以行事系籍之實繼之以制誥圖跋之傳終之以紀述標題之富其意蓋將搜採以備家乘而第八卷中有積德之什乃載晰由山陰復歸於夏縣萬曆癸卯鄕試第一里人贈賀之作是又蔓延附載不出譜牒之窠臼矣
</p>
<div class="section" id="title-34"><h2>
	武侯全書二十卷<span class="jiazhu">江西巡撫採進本</span>
</h2></div>
<p class="em2">
	明王士騏撰士騏有馭倭錄已著錄是編述諸葛亮始末首三國志本傳次張栻補傳次鼎立繼統連吳南征北伐遺命調御法簡八篇以補張傳次心書次新書次八陣圖次篇翰次世系次朱子綱目又附錄後人評論詩賦雜文三卷終焉按陳壽進諸葛氏集表云删除重複隨類相從凡爲二十四篇具列其目於傳後今其書久不可見是書捜羅完備而心書新書之類眞僞蕪襍未能删汰諸篇分隸亦或未當後楊士偉因士騏此本别改定爲諸葛書較爲精核以創始者爲士騏故仍存其目焉
</p>
<div class="section" id="title-35"><h2>
	米襄陽外紀十二卷<span class="jiazhu">江蘇巡撫採進本</span>
</h2></div>
<p class="em2">
	明范明泰撰明泰字長康嘉興人萬曆庚子舉人是編紀米芾遺事分恩遇顚絶潔癖嗜好麈談書學畫學譽羨書評雜記考據十二門多不著出典未足依據亦時有舛訛如恩遇第一條云皇祐二年詔米芾以黃庭小楷作千字文考芾生於皇祐三年辛卯則所稱寫千字文在未生前一年矣有是理乎
</p>
<div class="section" id="title-36"><h2>
	米芾志林十六卷<span class="jiazhu">江蘇巡撫採進本</span>
</h2></div>
<p class="em2">
	亦題明范明泰撰與襄陽外紀並同惟後附刻襄陽遺集一卷爲明泰所輯蓋未見寶晉英光集故有是刻又海岳名言寶章待訪錄研史各一卷皆芾之遺書然書史畫史竟不編入亦殊疏漏矣
</p>
<div class="section" id="title-37"><h2>
	精忠類編八卷<span class="jiazhu">左都御史張若溎家藏本</span>
</h2></div>
<p class="em2">
	明徐縉芳撰縉芳字奕開晉江人萬曆辛丑進士官至監察御史事蹟附見明史劉策傳是編輯錄宋岳飛事實藝文首爲表類紀姓氏世系之屬次爲傳類紀生平始末次爲遺翰類皆飛詩文次爲宸綸類皆高宗所賜載於金陀稡編者次爲褒贈類皆歷代制誥案牘次爲家集類皆岳珂之文有關於飛者次異感類紀諸靈應次詩類文類則皆後人題述之作也編次頗無條理而異感類中如瘋魔行者罵秦檜胡迪入冥之類尤類傳奇演義飛之忠烈自與日月爭光不假此委巷之談侈神怪以相耀也
</p>
<div class="section" id="title-38"><h2>
	薛文淸年譜一卷<span class="jiazhu">江蘇巡撫採進本</span>
</h2></div>
<p class="em2">
	舊本題明楊鶴撰鶴字修齡武陵人萬曆甲辰進士官至兵部尚書總督陜西三邊軍務事蹟具明史本傳考是書後有鶴自跋稱本薛瑄門人張鼎所編歲久版佚瑄八代孫士宏偶以舊本示滿朝薦及鶴朝薦屬鶴訂定鶴因命其子嗣昌重以瑄集考正年月併採集中詩文佚事補之然則此本雖題鶴名實出嗣昌手耳嗣昌字文弱萬曆庚戌進士官至東閣大學士事蹟具明史本傳
</p>
<div class="section" id="title-39"><h2>
	蘇米譚史一卷蘇米譚史廣六卷<span class="jiazhu">江蘇周厚堉家藏本</span>
</h2></div>
<p class="em2">
	明郭化撰化字肩吾宣城人始末未詳譚史序題辛亥蓋萬曆三十九年也是編雜採蘇軾米芾軼事可資談柄者各爲一卷又廣蘇軾事爲四卷米芾事爲二卷皆摭拾小說無他異聞又皆不著所出彌難依據
</p>
<div class="section" id="title-40"><h2>
	海珠小志五卷<span class="jiazhu">兩淮馬裕家藏本</span>
</h2></div>
<p class="em2">
	明李韡撰韡番禺人萬曆中官至武定府知府宋龍圖閣待制吏部侍郞李昴英之裔也廣州城外珠江有海珠石屹立水中昴英常讀書其地捐資剏寺門慈度後人即寺祠焉明萬曆中韡因考尋古跡輯爲此志凡四卷國朝康熙丁丑其後人文焰重加校刻增以近人諸作共爲五卷前一卷載圖像諸記行實祭文後四卷則遊覽謁祠詩詞也
</p>
<div class="section" id="title-41"><h2>
	襄陽外編<span class="jiazhu">無卷數　浙江巡撫採進本</span>
</h2></div>
<p class="em2">
	明顧道洪編道洪字嗣圖無錫人是編作於萬曆中首繪孟浩然像併錄採史書本傳曁諸家贈答題詠之作復以古今詩話附列於後所採上起於唐下迄乎明然王士元浩然集序近在耳目之前乃反佚之何也
</p>
<div class="section" id="title-42"><h2>
	程朱闕里志八卷<span class="jiazhu">兩淮馬裕家藏本</span>
</h2></div>
<p class="em2">
	明趙滂編滂歙縣人是序前有高攀龍序則成於萬曆中也大旨謂朱子系出新安二程祖墓亦在焉故合志之分爲七門案闕里乃孔子里名非推尊之號宋咸淳五年詔婺源祠所稱文公闕里已爲失實今程子亦稱闕里則尤承訛踵謬習焉而不察者也
</p>
<div class="section" id="title-43"><h2>
	考亭朱氏文獻全譜十二卷<span class="jiazhu">浙江巡撫採進本</span>
</h2></div>
<p class="em2">
	明朱鐘文撰鐘文字吾熗朱子十二世孫官大足縣知縣新安朱氏支派非一其北洛墩頭之朱本不出於考亭時方醵金購譜建祠鐘文恐其亂宗乃溯唐茶院公以來世次纂紀本末捜討頗詳分類凡十三門曰廣睦曰明宗曰溯本曰尊祖曰著居曰庭訓曰褒典曰彚文曰列傳曰宦達曰女德曰外戚曰襍紀冠以朱子所作世譜原序
</p>
<div class="section" id="title-44"><h2>
	温公年譜六卷<span class="jiazhu">江西巡撫採進本</span>
</h2></div>
<p class="em2">
	明馬巒撰巒字子端夏縣人與司馬光爲同車以光舊無年譜因撰此編以補史傳所不及其大指以光行狀爲主叅以史傳及名臣言行錄證以光所著傳家集其餘詩話小說皆詳爲考訂分年編載其不可專屬一年者則總附錄於末焉
</p>
<div class="section" id="title-45"><h2>
	梅墟先生别錄二卷<span class="jiazhu">兩淮鹽政採進本</span>
</h2></div>
<p class="em2">
	明李曰華鄭琰同撰曰華字君實號竹懶嘉興人萬曆壬辰進士官至太僕寺少卿明史文苑傳附載王維儉傳中琰字翰卿自稱閩人其始末未詳是編爲嘉興周履靖而作履靖字逸之能詩好事與其妻桑貞白自相唱和多刊書籍以行夷門廣牘即其所編蓋亦趙宧光陳繼儒之流明季所謂山人者也上卷爲曰華所撰載其生平甚悉下卷爲琰所撰亦畧具事實而多錄其詩中摘句
</p>
<div class="section" id="title-46"><h2>
	蘇米志林三卷<span class="jiazhu">内府藏本</span>
</h2></div>
<p class="em2">
	明毛晉撰晉有毛詩陸疏廣要已著錄是書掇蘇軾瑣言碎事集中所遺者編爲二卷又以米芾軼聞編爲一卷大槪與蘇米譚史互相出入
</p>
<div class="section" id="title-47"><h2>
	顧端文年譜二卷<span class="jiazhu">浙江巡撫採進本</span>
</h2></div>
<p class="em2">
	明顧與沐編入國朝後其孫涇曾孫貞觀相續成之與沐無錫人顧憲成之子由舉人官至䕫州府知府涇亦舉人貞觀官中書舍人其書前冠以崇禎二年諭祭文及墓誌銘行狀復附憲成没後奏請贈諡諸疏於原文皆删節存略視他家較簡核有體
</p>
<div class="section" id="title-48"><h2>
	張抱初年譜一卷<span class="jiazhu">江西巡撫採進本</span>
</h2></div>
<p class="em2">
	明馮奮庸撰奮庸字則中壽安人師事澠池張信民因紀其生平事蹟爲年譜信民字孚若號抱初澠池人由鄕貢官仁懷縣知縣
</p>
<div class="section" id="title-49"><h2>
	關帝紀定本四卷<span class="jiazhu">兩江總督採進本</span>
</h2></div>
<p class="em2">
	明戴光啟邵潛同編光啟字方生潛字潛夫皆江都人初元至大間胡琦曾輯關帝事蹟成書明弘治嘉靖天啟間吳濬吕柟薛三省諸人皆有纂錄光啟潛因諸家之本删補以成此編首世系次年譜次封號次誥命次實錄次遺蹟次論辨頌贊次奏疏碑記次詩次祭文次靈異刻於崇禎戊辰姚希孟爲之序
</p>
<div class="section" id="title-50"><h2>
	心齋類編二卷<span class="jiazhu">兩江總督採進本</span>
</h2></div>
<p class="em2">
	明王元鼎編元鼎泰州人王艮之後書中綸音首簡廟謨首錄二跋自稱艮之玄孫彚選標題跋又自稱艮之曾孫刊板必有一訛也是書紀崇禎四年艮從祀孔廟始末上卷爲奏疏類編錄嘉靖間巡撫劉節御史吳悌薦艮二疏并諸廷臣請從祀三疏請諡一疏下卷爲别傳類編錄萬曆辛丑翰林館課以王艮傳命題諸詞臣所擬傳十六篇上卷之前冠以崇禎三年諭旨一道題曰綸音首簡又載崇禎辛未會試策題一道問明從祀文廟諸人數及艮名者題曰廟謨首錄而以鄕紳揭㡦尺牘附卷末又列諸家著述之有涉於艮者曰彚選標題列公私祠祀及艮者曰禋祀類紀元鼎聞邸報志喜詩四首亦編其中體例頗爲繁碎考明史儒林傳以艮附王畿傳中紀其終始甚詳然不載有從祀孔廟事今兩廡俎豆亦無艮位不知元鼎何以有此書也
</p>
<div class="section" id="title-51"><h2>
	邵康節外紀四卷<span class="jiazhu">兩江總督採進本</span>
</h2></div>
<p class="em2">
	明陳繼儒編繼儒字仲醇號眉公華亭人事迹具明史隱逸傳是編取邵伯温聞見錄所載邵子事迹略爲詮次始末併其自稱伯温及稱康節先公諸字亦未刪削殆不免葛龔作奏之誚又附載伯温易學顔惑與查顏散先天方圓圖說余孟宣經世要旨及家傳心易數序三篇而終以邵子及伯温本傳繼儒號爲隱君其作此書殆以自寓然伯温之錄具在何必復述其文也
</p>
<div class="section" id="title-52"><h2>
	遜志齋外紀二卷續集二卷<span class="jiazhu">安徽巡撫採進本</span>
</h2></div>
<p class="em2">
	明姚履旋撰履旋上元人是編採諸書所紀方孝孺殉難後事及文移案牘之屬彚爲一篇共分十類曰表揚曰像贊曰傳銘曰記狀曰賜言曰贈遺曰碑記曰祭弔曰復姓曰祠典其復姓一類載孝孺幼子德宗冒姓余氏及歸宗建祠事頗具始末其書成於崇禎中後有續集二卷則國朝康熙中婁縣訓導徽州項亮臣所補輯也
</p>
<div class="section" id="title-53"><h2>
	周元公集十卷<span class="jiazhu">編修朱筠家藏本</span>
</h2></div>
<p class="em2">
	明周沈珂編沈珂吳縣人周子裔也是集卷一爲圖像卷二爲世系年譜卷三爲遺書卷四爲襍著卷五爲諸儒議論卷六爲事狀卷七爲褒崇優䘏卷八爲祠墓諸記卷九卷十皆附錄後人詩文雖以集爲名實則周子手著僅五之一今入之傳記類中從其實也
</p>
<div class="section" id="title-54"><h2>
	周氏遺芳集五卷<span class="jiazhu">編修朱筠家藏本</span>
</h2></div>
<p class="em2">
	明周沈珂及其子之翰編先是周子十七世孫與爵輯其先世著述事蹟自周子四世孫興裔以下爲遺芳集凡歷代褒崇詔諭及傳誌記序諸作以次附焉沈珂父子重爲編次而與爵以下則仍無所增益
</p>
<div class="section" id="title-55"><h2>
	靈衛廟志一卷<span class="jiazhu">兩淮馬裕家藏本</span>
</h2></div>
<p class="em2">
	明夏賓撰賓始末未詳宋建炎三年金兵攻臨安守臣康允之棄城走錢塘令朱蹕偕縣尉金勝祝威率民兵力戰死之杭人賴其捍禦得乘隙以逃爲立祠於死所是書以建廟封侯本末並祀典碑記彚爲一編見有功必報之禮亦風起忠烈之志也
</p>
<div class="section" id="title-56"><h2>
	廱略二卷<span class="jiazhu">浙江巡撫採進本</span>
</h2></div>
<p class="em2">
	明陳念先撰念先慈谿人其八世祖敬宗字光世永樂甲申進士宣德間由司業陞祭酒官南廱者二十年嚴重有師法與北監祭酒李時勉齊名世稱南陳北李念先於崇禎間至南廱捜輯廱志所載叅以年譜文集編年紀錄以成是書蓋惟備敬宗一人居官之始末非紀南廱事也
</p>
<div class="section" id="title-57"><h2>
	宋四家外紀四十九卷<span class="jiazhu">内府藏本</span>
</h2></div>
<p class="em2">
	不著編輯者名氏四家者蔡襄蘇軾黃庭堅米芾也蔡紀成於徐𤊹蘇紀成於王世貞黃紀成於陳之伸米紀成於范明泰本各自爲書此本蓋明季坊賈合而刻之耳
</p>
<div class="section" id="title-58"><h2>
	羅江東外紀三卷<span class="jiazhu">兩淮鹽政採進本</span>
</h2></div>
<p class="em2">
	國朝閔元衢撰元衢字康侯烏程人自號歐餘生自以終身不第有似羅隱乃作此書蓋一時寓意之作也
</p>
<div class="section" id="title-59"><h2>
	賀監紀略四卷<span class="jiazhu">兩淮鹽政採進本</span>
</h2></div>
<p class="em2">
	國朝聞性善曁其弟性道同編性善字與同性道字天迺寧波人其書備摭賀知章遺文軼事及唱酬題詠之詞彚爲一編采擷頗富然如唐明皇帝送知章詩有二本方回瀛奎律髓具載朱子之說又韋縠才調集所載楊柳枝詞標題誤增枝字遂以天寶以前之絶句爲長慶以後之樂府皆未考定則亦多疏舛矣徵引古書每事必造一標題尤類小說體例也
</p>
<div class="section" id="title-60"><h2>
	姑山事錄八卷<span class="jiazhu">浙江巡撫採進本</span>
</h2></div>
<p class="em2">
	國朝吳肅公杜名齊同撰肅公有詩問已著錄名齊始末未詳是編述明末沈壽民事實壽民字眉生宣城人崇禎中巡撫張國維以賢良方正薦徵赴闕下抗疏劾楊嗣昌奪情誤國熊文燦不能制敵之罪疏奏留中不報遂歸隱姑山肅公名齊皆其門人因作此書以記其出處卷一即劾楊嗣昌熊文燦疏及答薦辟書數篇卷二以下皆撫按薦疏公揭及同時友人來往書啟而終以投贈篇什福王時壽民又爲馬阮所惡幾遭毒手别有書記其事曰甲乙存略見肅公所作凡例中今未見傳本其存軼不可知矣
</p>
<div class="section" id="title-61"><h2>
	謝臯羽年譜一卷<span class="jiazhu">兩淮鹽政採進本</span>
</h2></div>
<p class="em2">
	國朝徐沁撰沁字埜公會稽人嘗刊謝翺唏髮集因復捜採遺事爲作是譜中間如扎木揚喇勒智<span class="jiazhu">原作楊璉眞伽今改正</span>發宋陵事以元世祖本紀叅核當在至元戊寅不當在乙酉沁則據周密癸辛襍識定爲乙酉黃宗羲爲作序頗疑其非又姜䕫乞正雅樂在寧宗慶元間而譜以爲理宗時亦沁之誤也
</p>
<div class="section" id="title-62"><h2>
	寧海將軍固山貝子保越平閩實績一卷<span class="jiazhu">内府藏本</span>
</h2></div>
<p class="em2">
	不著撰人名氏所紀乃惠獻貝子富喇塔奉命討逆藩耿精忠統兵在温州擊賊及暫回處州之事起康熙十五年二月十四日迄六月初九日按日紀載蓋即取寧海將軍行營塘報凑集成帙故詞句多不雅馴且所錄僅四月之事首尾亦未完具
</p>
<div class="section" id="title-63"><h2>
	保台實績錄一卷<span class="jiazhu">内府藏本</span>
</h2></div>
<p class="em2">
	不著撰人名氏紀台州兵巡道楊應魁政績應魁字斗垣射洪人以兵部郞出巡台州適閩逆耿精忠遣兵犯浙圍逼台州應魁從貝子富喇塔駐台拊循兵民條畫守禦頗著惠愛故郡人作此以志其功自固根本至修庶政共分二十目目各爲一篇云
</p>
<div class="section" id="title-64"><h2>
	楊公政績記一卷<span class="jiazhu">編修程晉芳家藏本</span>
</h2></div>
<p class="em2">
	國朝黄家遴撰家遴奉天人官至嘉興府知府是編述明楊繼宗遺事繼宗字承芳陽城人天順初進士由刑部主事歷官雲南巡撫僉都御史家遴以繼宗曾任嘉興府知府號爲循吏因裒其事蹟以成此書末附繼宗本傳一篇較明史列傳爲詳然不及載其追諡亦不知傳出誰手也豈即家遴所作歟
</p>
<div class="section" id="title-65"><h2>
	楊文靖年譜二卷<span class="jiazhu">浙江吳玉墀家藏本</span>
</h2></div>
<p class="em2">
	國朝張夏編夏有雒閩源流錄已著錄是編以楊時年譜舊本詳略失宜乃叅稽史册語錄文集訂爲上下二卷考宋史時本傳稱時於州縣未嘗求聞達而德望日隆有爲蔡京謀者以爲事勢必敗宜引舊德老成置諸左右庶猶可幾及蔡京然之乃薦爲秘書郞此編於七十一歲書宣和五年癸亥四月有旨召赴都堂審察以疾辤其下分註雖略及張觷語而歸其事於高麗王問時安在副使傅墨卿以聞故有是名於七十二歲書六年甲辰十月召爲秘書郞仍令上殿十二月至京師入對其下分註又以高麗使臣將至傅墨卿再薦於朝爲辭併注曰是時蔡京已斥若欲泯蔡氏薦辟之迹者然時赴蔡氏之薦朱子語錄亦深言其失自非聖人孰無過舉原不以是没其生平也夏以東林托始之故曲爲文飾仍不免門戶之見矣
</p>
<div class="section" id="title-66"><h2>
	忠武誌八卷<span class="jiazhu">江西巡撫採進本</span>
</h2></div>
<p class="em2">
	國朝張鵬翮撰鵬翮字運靑遂寧人康熙庚戌進士官至大學士諡文端是編載漢諸葛亮始末首本傳次年表次世系次心書次新書次遺文次遺制次遺事次用人次勝跡次爲後人詩文其遺文不收黃陵廟記之類頗有甄别而心書新書確爲僞託乃併載之則仍蕪雜也旣收心書新書姑存其舊而十六策仍不載則又疎漏也梁甫吟詞意雖淺然見於歐陽詢藝文類聚其來已久又增一白鳩篇則不知其何來矣
</p>
<div class="section" id="title-67"><h2>
	周忠介公遺事<span class="jiazhu">無卷數　兩江總督採進本</span>
</h2></div>
<p class="em2">
	國朝彭定求撰定求字訪濂長洲人康熙丙辰進士第一官至翰林院侍講是書述周順昌忤璫被逮本末首載順昌歷官敇誥次載順昌子茂蘭鳴冤請祠諡二疏末載書傳碑記并茂蘭傳兼附朱祖文及顏佩韋等五人傳於後定求皆爲之跋
</p>
<div class="section" id="title-68"><h2>
	别本朱子年譜二卷附錄一卷<span class="jiazhu">安徽巡撫採進本</span>
</h2></div>
<p class="em2">
	國朝黃中撰是編刻於康熙戊午冠以畫像世系題名錄别錄附以慶元黨籍吕祖泰書及歷代褒典其别錄惟載朱子言行七條不知其去取之意與編次之例安在又以朱子名字號諡夾註於末益不可解年譜中多附以議論大旨主於頌美無所考證其附錄之序謂程朱之顯晦關宗社之存亡中以李德裕論邪正一條列於眞德秀之後張浚之前似不知德裕爲唐人也
</p>
<div class="section" id="title-69"><h2>
	王文成集傳本二卷<span class="jiazhu">浙江巡撫採進本</span>
</h2></div>
<p class="em2">
	國朝毛奇齡撰奇齡有仲氏易已著錄王守仁之闢宋儒與奇齡合又餘姚蕭山爲同郡有鄕黨誼故奇齡特爲守仁作傳上諸史館後軼其半奇齡子遠宗又摭拾足之傳中凡低一格者皆附錄襍事其標附字者則辨論考證之詞也末附門人名籍與襲爵始末夫史傳非講學之書守仁一代偉人亦不必以講學始重奇齡提唱良知嘵嘵不已不免門戶之見其辨諸附會標榜之事以爲文成无妄起於門人及諸記述則至言也
</p>
<div class="section" id="title-70"><h2>
	梅里志四卷<span class="jiazhu">江蘇巡撫採進本</span>
</h2></div>
<p class="em2">
	國朝吳存禮撰存禮奉天人官至江南巡撫考史記吳世家張守節正義稱泰伯居梅里在常州無錫縣東南存禮以吳氏出自泰伯因爲是書以述其祖德
</p>
<div class="section" id="title-71"><h2>
	朱子年譜六卷<span class="jiazhu">副都御史黄登賢家藏本</span>
</h2></div>
<p class="em2">
	國朝朱世潤編世潤朱子十八世孫襲翰林院五經博士朱子年譜舊本明戴銑增之爲實紀李黙修之復稱年譜國朝又有洪去蕪本王懋竑本諸家之中惟懋竑本最精核他家皆不免疏舛是編意主鋪張不求考核故未免踵訛襲謬至於李公晦敘述朱子生平數萬言見性理大全洪本有之新閩本王本所載則更多於大全蓋即其所作言行錄也今乃載魏序而不載李書又朱子五十六歲辨陸學之非辨陳學之非舊譜有之惟李黙本删去以黙傳金谿之學故也此從李本亦似非朱子之意且以年譜爲名而年譜僅居第三卷自第四卷爲行狀外其餘褒崇題詠之類乃占前後四卷末大於本於體例亦未協也
</p>
<div class="section" id="title-72"><h2>
	陸象山年譜二卷<span class="jiazhu">江西巡撫採進本</span>
</h2></div>
<p class="em2">
	國朝李紱撰紱字巨來號穆堂臨川人康熙己丑進士官至内閣學士兼禮部侍郞陸九淵年譜爲其門人袁燮傅子雲同編寶祐四年李子愿又重輯之劉林爲刊板於衡陽紱病陸氏家祠所刻凡文與本集重見者多所刊削又病其不載陸九齡陸九韶事跡乃重加補輯定爲此本大旨申王守仁朱子晚年定論之說
</p>
<div class="section" id="title-73"><h2>
	考訂朱子世家一卷<span class="jiazhu">安徽巡撫採進本</span>
</h2></div>
<p class="em2">
	國朝江永撰永有周禮疑義舉要已著錄永家婺源與朱子同里故取年譜舊本重加删訂各附考證而終以婺源子孫承襲博士支派後附天寧寺會講辨一篇專論學會錄所載慶元丙辰朱子至新安會講天寧寺事爲明季良知之徒鑿空撰出以厚誣朱子云
</p>
<div class="section" id="title-74"><h2>
	左忠毅年譜二卷<span class="jiazhu">江西巡撫採進本</span>
</h2></div>
<p class="em2">
	國朝左宰編宰桐城人左光斗之曾孫也光斗事蹟具載明史本傳乾隆已未宰復網羅散失叅以祖父傳聞旁及文集所載與同難諸人所述以補成此譜於當日情事始末較爲詳備
</p>
<div class="section" id="title-75"><h2>
	胡忠烈遺事四卷<span class="jiazhu">江西巡撫採進本</span>
</h2></div>
<p class="em2">
	國朝史珥編珥鄱陽人乾隆甲戌進士官吏部主事是編紀建文末大理寺少卿胡閏遺事與後人題詠詩文而閏女郡姐及連坐親屬並載焉珥十一世祖秉方爲閏之壻閏旣死節壻家亦連坐故珥述其殉節始末成此書先是紀閏事者有英風紀異史桂芳所刋而楊際會名之者也又有風忠錄瞿鳳翥所刋而文德翼序之者也又有忠義類編史乘古所名其例言則屠叔方所纂者也珥彚合諸書考證頗詳如閏妻汪氏非方氏貞姑傳中所云王安人者乃史氏之婦非閏妻頗有糾訛訂舛之功惟舊錄載萬曆十二年十月八日詔雪革除諸臣張榜於縣門忽風掣其榜入雲中飛舞空中自午至申乃墮故有風烈英風諸名糺其實也而史桂芳所作詩序乃謂閏之風異放而徃周流六虚卷而還收攝完聚明明有聖學景象區區以忠臣目之恐不足以慰在天之靈云其說似高而實謬文天祥不云乎孔曰成仁孟曰取義讀聖賢書所學何事其言至爲明白奈何以忠臣爲區區而曰别有聖賢乎
</p>
<div class="section" id="title-76"><h2>
	朱子文公傳道經世言行錄八卷<span class="jiazhu">浙江巡撫採進本</span>
</h2></div>
<p class="em2">
	國朝舒敬亭撰敬亭字孝徵銅山人是書收朱子言行彚爲一編前有朱子小像及父師題辭又有自題贊及諸人先後題贊卷一卷二爲年譜行狀卷三爲道學淵源其中濂溪事實記蓋取之文公文集明道行實則取之二程文集卷四爲伊川行狀及道體卷五爲學存養克已卷六敎人儆戒卷七觀聖賢辨異端卷八治道皆取之文集近思錄而以讀唐志不自棄文終焉皆抄撮習見之文於朱子之學不能有所發明也
</p>
<div class="section" id="title-77"><h2>
	曹江孝女廟志十卷<span class="jiazhu">浙江汪啟淑家藏本</span>
</h2></div>
<p class="em2">
	國朝沈志禮撰志禮字範先會稽人官至廣東按察使是編紀孝女曹娥事實其自序謂有同里印文學君素初編張明經噩續纂俱未成志禮乃因舊志重輯孝女事在漢順帝漢安二年見於邯鄲淳所撰碑今法帖所傳本與此志互有同異可以相證後二卷附志宋英宗時孝女朱娥與明初孝女諸娥事二女亦皆以身救其親又皆與曹娥同里故以配食於廟并錄其傳志歌詠之文於後焉
</p>
<p class="em2">
	右傳記類名人之屬一百五部五百一十四卷<span class="jiazhu">内三部無卷數</span>皆附存目
</p>

<br/>
<p class="jiaozhu">
	[按1]、「涑」原書作「洓」。
</p> 



</div></body></html>