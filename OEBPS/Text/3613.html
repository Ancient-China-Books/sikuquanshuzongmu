<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百九十八·集部五十一（詞曲類一）</title></head><body><div id="text">

<p>
<strong>欽定四庫全書總目卷一百九十八</strong>
</p>
<div class="section" id="title-0"><h1>
	集部五十一
</h1><hr/></div>
<div class="section" id="title-1"><h2>
	詞曲類一
</h2></div>
<p class="em2">
	詞曲二體在文章技藝之間厥品頗卑作者弗貴特才華之士以綺語相高耳然三百篇變而古詩古詩變而近體近體變而詞詞變而曲層累而降莫知其然究厥淵源實亦樂府之餘音風人之末派其於文苑尚屬附庸亦未可全斥爲俳優也今酌取往例附之篇終詞曲兩家又畧分甲乙詞爲五類曰別集曰總集曰詞話曰詞譜詞韻曲則惟錄品題論斷之詞及中原音韻而曲文則不錄焉王圻續文獻通考以西廂記琵琶記俱入經籍類中全失論撰之體裁不可訓也
</p>
<div class="section" id="title-2"><h2>
	珠玉詞一卷<span class="jiazhu">江蘇巡撫採進本</span>
</h2></div>
<p class="em2">
	宋晏殊撰殊有類要已著錄陳振孫書錄解題載殊詞有珠玉集一卷此本爲毛晉所刻與陳氏所記合蓋猶舊本名臣錄稱殊詞名珠玉集張子野爲之序子野張先字也今卷首無先序蓋傳寫佚之矣殊賦性剛峻而詞語特婉麗故劉攽中山詩話謂元獻喜馮延已歌詞其所自作亦不減延已趙與旹賓退錄記殊幼子幾道嘗稱殊詞不作婦人語今觀其集綺豔之詞不少蓋幾道欲重其父名故作是言非確論也集中浣溪沙春恨詞無可奈何花落去似曾相識燕歸來二句乃殊示張寺丞王校勘七言律中腹聯復齋漫錄嘗述之今復塡入詞内豈自愛其造語之工故不嫌複用耶考唐許渾集中一罇酒盡青山暮千里書回碧樹秋二句亦前後兩見知古人原有此例矣
</p>
<div class="section" id="title-3"><h2>
	六一詞一卷<span class="jiazhu">江蘇巡撫採進本</span>
</h2></div>
<p class="em2">
	宋歐陽修撰修有詩本義已著錄其詞陳振孫書錄解題作一卷此爲毛晉所刻亦止一卷而於總目中註原本三卷蓋廬陵舊刻兼載樂語分爲三卷晉刪去樂語仍併爲一卷也曾慥樂府雅詞序有云歐公一代儒宗風流自命詞章窈眇世所矜式乃小人或作艷曲謬爲公詞蔡絛西淸詩話云歐陽詞之淺近者謂是劉煇僞作名臣錄亦云修知貢舉爲下第舉子劉煇等所忌以醉蓬萊望江南誣之則修詞中已雜他人之作又元豐中崔公度跋馮延已陽春錄謂其間有誤入六一詞者則修詞又或竄入他集蓋在宋時已無定本矣晉此刻亦多所釐正然諸選本中有梅堯臣少年遊闌干十二獨凭春一首吳曾能改齋漫錄獨引爲修詞且云不惟聖俞君復二詞不及雖求諸唐人温李集中殆難與之爲一則堯臣當别有詞此詞斷當屬修晉未收此詞尚不能無所闕漏又如越溪春結語沈麝不燒金鴨玲瓏月照梨花係六字二句集内尚沿坊本誤玲爲冷瓏爲籠遂以七字爲句是校讐亦未盡無訛然終較他刻爲稍善故今從其本焉
</p>
<div class="section" id="title-4"><h2>
	樂章集一卷<span class="jiazhu">江蘇巡撫採進本</span>
</h2></div>
<p class="em2">
	宋柳永撰永初名三變字耆卿崇安人景祐元年進士官至屯田員外郞故世號柳屯田葉夢得避署錄話曰柳永爲舉子時多游狹斜善爲歌詞教坊樂工每得新腔必求永爲詞始行於世余仕丹徒嘗見一西夏歸朝官云凡有井水飮處即能歌柳詞言其傳之廣也張端義貴耳集亦曰項平齋言詩當學杜詩詞當學柳詞杜詩柳詞皆無表德只是實說云云蓋詞本管絃冶蕩之音而永所作旖旎近情故使人易入雖頗以俗爲病然好之者終不絶也陳振孫書錄解題載其樂章集三卷今止一卷蓋毛晉刋本所合并宋人詞之傳於今者惟此集最爲殘缺晉此刻亦殊少勘正訛不勝乙其分調之顯然舛誤者如笛家别久二字小鎭西久離缺三字小鎭西犯路遼遶三字臨江仙蕭條二字皆係後段换頭今乃截作前段結句字句之顯然舛誤者如尾犯之一種芳心力芳字當作勞浪淘沙慢之幾度飮散歌闌闌字當作闋如何時如字當作知浪淘沙令之有一箇人人一字屬衍促盡隨紅袖舉促字下缺拍字破陣樂之各明珠各字下脫採字定風波之拘束教吟咏咏字當叶韻作和字鳯歸雲之霜月夜夜字下脫明字如魚水之蘭芷汀洲望中中字當作裏望遠行之亂飄僧舍密灑歌樓二句上下倒置紅窻睡之如削肌膚紅玉瑩句已屬叶韻下又誤增峯字河傳之露淸江芳交亂淸字當改淨塞鴻之漸西風緊緊字屬衍訴衷情之不堪更倚木蘭木蘭二字當作蘭棹夜半樂之嫩紅光數光字當作無金歛爭笑賭歛字當作釵萬樹作詞律嘗駁正之今並從其說其必不可通者則疑以傳疑姑仍其舊焉
</p>
<div class="section" id="title-5"><h2>
	安陸集一卷<span class="jiazhu">兵部侍郞紀昀家藏本</span>
</h2></div>
<p class="em2">
	宋張先撰案仁宗時有兩張先皆字子野其一博州人樞密副使張遜之孫天聖三年進士官至知亳州卒於寶元二年歐陽修爲作墓誌者是也其一烏程人天聖八年進士官至都官郞中即作此集者是也道山淸話竟以博州張先爲此張先誤之甚矣張鐸湖州府志稱先有文集一百卷惟樂府行於世宋史藝文志載先詩集二十卷陳振孫十詠圖跋稱偶藏子野詩一帙名安陸集舊京本也鄉守楊嗣翁見之因取刻之郡齋云云<span class="jiazhu">案此跋載周密齊東野語</span>則振孫時其集尚存然振孫作直齋書錄解題乃惟載張子野詞一卷而無其詩集殊不解其何故也自明以來併其詞集亦不傳故毛晉刻六十家詞獨不及先此本乃近時安邑葛鳴陽所輯凡詩八首詞六十八首其編次雖以詩列詞前而爲數無幾今從其多者爲主錄之於詞曲類中考蘇軾集有題張子野詩集後曰子野詩筆老妙歌詞乃其餘技耳華州西溪詩云浮萍破處見山影野艇歸時聞草聲<span class="jiazhu">案石林詩話瀛奎律髓草聲並誤作棹聲近時安邑葛氏刊本據漁隱叢話改正今從之</span>與余和詩云愁似鰥魚知夜永懶同蝴蝶爲春忙若此之類皆可以追配古人而世俗但稱其歌詞昔周昉畫人物皆入神品而世俗但知有周昉士女皆所謂未見好德如好色者歟云云然軾所舉二聯皆涉纎巧自此二聯外今所傳者惟吳江一首稍可觀然欲圖江色不上筆静覓鳥聲深在蘆一聯亦有纎巧之病平心而論要爲詞勝於詩當時以張三影得名殆非無故軾所題跋當由好爲高論未可據爲定評也
</p>
<div class="section" id="title-6"><h2>
	東坡詞一卷<span class="jiazhu">江蘇巡撫採進本</span>
</h2></div>
<p class="em2">
	宋蘇軾撰軾有易傳已著錄宋史藝文志載軾詞一卷書錄解題則稱東坡詞二卷此本乃毛晉所刻後有晉跋云得金陵刊本凡混入黄晁秦柳之作俱經芟去然刊削尚有未盡者如開卷陽關曲三首已載入詩集之中乃餞李公擇絶句其曰以小秦王歌之者乃唐人歌詩之法宋代失傳惟小秦王調近絶句故借其聲律以歌之非別有詞調謂之陽關曲也使當時有陽關曲一調則必自有本調之宫律何必更借小秦王乎以是收之詞集未免泛濫至集中念奴嬌一首朱彝尊詞綜據容齋隨筆所載黃庭堅手書本改浪淘盡爲浪聲沈多情應笑我早生華髮爲多情應是我笑生華髮因謂浪淘盡三字於調不協多情句應上四下五然考毛开此調如筭無地䦘風頂皆作仄平仄豈可俱謂之未協石孝友此調云九重頻念此衮衣華髮周紫芝此調云白頭應記得尊前傾蓋亦何嘗不作上五下四句乎又趙彦衛雲麓漫鈔辨賀新涼詞板本乳燕飛華屋句眞跡飛作棲水調歌詞板本但願人長久句眞跡願作得指爲妄改古書之失然二字之工拙皆相去不遠前人著作時有改定何必定以眞跡爲斷乎晉此刻不取洪趙之說則深爲有見矣詞自晩唐五代以來以淸切婉麗爲宗至柳永而一變如詩家之有白居易至軾而又一變如詩家之有韓愈遂開南宋辛棄疾等一派尋源溯流不能不謂之別格然謂之不工則不可故至今日尚與花閒一派並行而不能偏廢曾敏行獨醒雜志載軾守徐州日作燕子樓樂章其稿初具邏卒已聞張建封廟中有鬼歌之其事荒誕不足信然足見軾之詞曲輿隸亦相傳誦故造作是說也
</p>
<div class="section" id="title-7"><h2>
	山谷詞一卷<span class="jiazhu">江蘇巡撫採進本</span>
</h2></div>
<p class="em2">
	宋黃庭堅撰庭堅有山谷集已著錄此其別行之本也宋史藝文志載庭堅樂府二卷書錄解題則載山谷詞一卷蓋宋代傳刻已合併之矣陳振孫於晁无咎詞條下引補之語曰今代詞手惟秦七黃九他人不能及也於此集條下又引補之語曰魯直間作小詞固高妙然不是當行家語自是著腔子唱好詩二說自相矛盾考秦七黃九語在後山詩話中乃陳師道撰殆振孫誤記歟今觀其詞如沁園春望遠行千秋歲第二首江城子第二首兩同心第二首第三首少年心第一首第二首醜奴兒第二首鼓笛令四首好事近第三首皆褻諢不可名狀至於鼓笛令第三首之用𨉶字第四首之用㞘字皆字書所不載尤不可解不止補之所云不當行已也顧其佳者則妙脫蹊徑迥出慧心補之著腔好詩之說頗爲近之師道以配秦觀殆非定論觀其兩同心第二首與第三首玉樓春詞第一首與第二首醉蓬萊第一首與第二首皆改本與初本並存則當時以其名重片紙隻字皆一槩收拾美惡雜陳故至於是是固宜分別觀之矣陸游老學庵筆記辨其念奴嬌詞老子平生江南江北愛聽臨風笛句俗本不知其用蜀中方音改笛爲曲以叶韻今考此本仍作笛字則猶舊本之未經竄亂者矣
</p>
<div class="section" id="title-8"><h2>
	淮海詞一卷<span class="jiazhu">浙江巡撫採進本</span>
</h2></div>
<p class="em2">
	宋秦觀撰觀有淮海集已著錄書錄解題載淮海詞一卷而傳本俱稱三卷此本爲毛晉所刻僅八十七調裒爲一卷乃雜採諸書而成非其舊帙其總目注原本三卷特姑存舊數云爾晉跋雖稱訂訛搜遺而校讐尚多疎漏如集内長相思鐵甕城高一闋乃用賀鑄韻尾句作鴛鴦未老否詞滙所載則作鴛鴦未老綢繆考當時楊无咎亦有此調與觀同賦注云用方回韻其尾句乃佳期永卜綢繆知詞滙爲是矣又河傳一闋尾句作悶損人天不管考黃庭堅亦有此調尾句作好殺人天不管自注云因少游詞戲以好字易瘦字是觀原詞當是痩殺人天不管悶損二字爲後人妄改也至唤起一聲人悄一闋乃在黃州咏海棠作調名醉鄉春詳見冷齋夜話此本乃缺其題但以三方空記之亦爲失考今並釐正稍還其舊觀詩格不及蘇黄而詞則情韻兼勝在蘇黃之上流傅雖少要爲倚聲家一作手宋葉夢得避署錄話曰秦少游亦善爲樂府語工而入律知樂者謂之作家歌蔡絛鐵圍山叢談亦記觀壻范温常預貴人家會貴人有侍兒喜歌秦少游長短句坐間畧不顧温酒酣懽洽始問此郞何人温遽起义手對曰某乃山抹微雲女壻也聞者絶倒云云夢得蔡京客絛蔡京子而所言如是則觀詞爲當時所重可知矣
</p>
<div class="section" id="title-9"><h2>
	書舟詞一卷<span class="jiazhu">安徽巡撫採進本</span>
</h2></div>
<p class="em2">
	宋程垓撰垓字正伯眉山人其家有擬舫名書舟見本集詞注古今詞話謂號虚舟蓋字誤也書錄解題載垓書舟詞一卷傳本或作書舟雅詞二卷而宋史藝文志乃作陳正伯書舟雅詞十一卷則又誤程爲陳誤二爲十一矣此本爲毛晉所刻仍作一卷前有王偁序與書錄解題所載合序云尚書尤袤曾稱其文過於詩詞今其詩文無可考而詞則頗有可觀楊愼詞品最稱其酷相思四代好折秋英數闋蓋垓與蘇軾爲中表耳濡目染有自來也集内攤破江神子娟娟霜月又侵門一闋諸刻多作康與之江城梅花引僅字句小有異同此調相傳爲前半用江城子後半用梅花引故合云江城梅花引至過變以下並兩調俱不合考詞譜載江城子亦名江神子應以名攤破江神子爲是詳其句格亦屬垓本色其題爲康作當屬傳譌又卷末毛晉跋意難忘一剪梅諸闋俱定爲蘇作悉行刪正今考東坡詞内已增入意難忘一首而一剪梅尚未載入其詞亦仍載此集中未嘗刊削然數詞語意淺俚在垓亦非佳製可信其必非軾作晉之所云未詳其何所據也
</p>
<div class="section" id="title-10"><h2>
	小山詞一卷<span class="jiazhu">江蘇巡撫採進本</span>
</h2></div>
<p class="em2">
	宋晏幾道撰幾道字叔原號小山殊之幼子監潁昌許田鎭熙寧中鄭俠上書下獄悉治平時所往還厚善者幾道亦在其中從俠家搜得其詩裕陵稱之始得釋事見侯鰖錄黃庭堅小山集序曰其樂府可謂狹邪之大雅豪士之鼓吹其合者高唐洛神之流其下者豈減桃葉團扇哉又古今詞話載程叔微之言曰伊川聞人誦叔原詞夢魂慣得無拘檢又踏楊花過謝橋曰鬼語也意頗賞之然則幾道之詞固甚爲當時推挹矣馬端臨文獻通考載小山詞一卷並錄黃庭堅全序此本佚去惟存無名氏跋後一篇據其所云似幾道詞本名補亡以爲補樂府之亡單文孤證未敢遽改姑仍舊本題之至舊本字句往往訛異如泛淸波摘遍一闋暗惜光陰恨多少句此於光字上誤增花字衍作八字句詞滙遂改陰作飮再誤爲暗惜花光飮恨多少如斯之類殊失其眞今併訂正焉
</p>
<div class="section" id="title-11"><h2>
	晁无咎詞六卷<span class="jiazhu">江蘇巡撫採進本</span>
</h2></div>
<p class="em2">
	宋晁補之撰補之有雞肋集已著錄是集書錄解題作一卷但稱晁无咎詞柳塘詞話則稱其詞集亦名雞肋又稱補之常自銘其墓名逃禪詞考楊補之亦字无咎其詞集名曰逃禪不應名字相同集名亦復蹈襲或誤合二人爲一歟此本爲毛晉所刊題曰琴趣外篇其跋語稱詩餘不入集中故名外篇又分爲六卷與書錄解題皆不合未詳其故卷末洞仙歌一首爲補之大觀四年之絶筆則舊本不載晉摭黃昇花菴詞選補錄於後者也補之爲蘇門四學士之一集中如洞仙歌第二首塡盧仝詩之類未免效蘇軾櫽括歸去來詞之顰然其詞神姿高秀與軾實可肩隨陳振孫於淮海詞下記補之之言曰少游詞如斜陽外寒鴉數點流水遶孤村雖不識字人亦知是天生好言語觀所品題知補之於此事特深不但詩文之擅長矣刊本多訛今隨文校正其引駕行一首證以柳永樂章集及集内春雲輕鎖一首實佚其後半無從考補今亦仍之至琴趣外篇宋人中如歐陽修黃庭堅晁端禮葉夢得四家詞皆有此名併補之此集而五殊爲淆混今仍題曰晁无咎詞庶相別焉
</p>
<div class="section" id="title-12"><h2>
	姑溪詞一卷<span class="jiazhu">安徽巡撫採進本</span>
</h2></div>
<p class="em2">
	宋李之儀撰之儀有姑溪集已著錄書錄解題載姑溪詞一卷此本爲毛晉刋凡四十調共八十有八闋之儀以尺牘擅名而其詞亦工小令尤淸婉峭蒨殆不減秦觀晉跋謂花菴詞選未經採入有遺珠之歎其說良是疑常時流傳未廣黃昇偶未見之未必有心於刪汰至所稱鴛衾半擁空牀月步懶恰尋牀卧看遊絲到地長時時浸手心頭潤受盡無人知處涼諸句亦不足盡之儀所長則之儀之佳處晉亦未能深知之也其和陳瓘賀鑄黃庭堅諸詞皆列原作於前而已詞居後唱和並載蓋即謝朓集中附載王融詩例使贈答之情彼此相應足以見措詞運意之故較他集體例爲善所載庭堅好事近後闋負十分蕉葉句今本山谷詞蕉葉誤作金葉亦足以互資考證也
</p>
<div class="section" id="title-13"><h2>
	溪堂詞一卷<span class="jiazhu">安徽巡撫採進本</span>
</h2></div>
<p class="em2">
	宋謝逸撰宋史藝文志載逸有集二十卷溪堂詩五卷歲久散佚今已從永樂大典中蒐輯成編已著錄書錄解題別載溪堂詞一卷今刊本一卷末有毛晉跋稱旣得溪堂全集末載樂府一卷遂依其章次就梓蓋其集明末尚未佚晉故得而見之也逸以詩名宣政間然復齋漫錄載其嘗過黃州杏花村館題江神子一闋於驛壁過者必索筆於驛卒卒苦之因以泥塗焉其詞亦見重一時矣是作今載集中語意淸麗良非虚美其他作亦極煅煉之工卷首有序署漫叟而不名其所稱黛淺眉痕沁紅添酒面潮二句乃菩薩蠻第一闋中句魚躍氷池抛玉尺雲橫石嶺拂鮫綃乃望江南第二闋中句然紅潮登頰醉㯽榔本蘇軾語魚躍練江抛玉尺亦王令語皆剽竊前輩舊文不爲佳句乃獨摘以爲極工可謂舍長而取短殊非定論晉跋語又載花心動一闋謂出近來吳門抄本疑是贋筆乃沈天羽作續詞譜獨收此詞朱彝尊詞綜選逸詞因亦首登是闋考宋人詞集如史達祖周邦彦張元幹趙長卿高觀國諸人皆有此調其音律平仄如出一轍獨是詞隨意塡湊頗多失調措語尤鄙俚不文其爲贋作蓋無疑義晉刋此集削而不載特爲有見今亦不復補入庶免魚目之混焉
</p>
<div class="section" id="title-14"><h2>
	東堂詞一卷<span class="jiazhu">江蘇巡撫採進本</span>
</h2></div>
<p class="em2">
	宋毛滂撰滂有東堂集已著錄此詞一卷載於馬端臨經籍考與今本相合蓋其文集久佚今乃裒錄成帙其詞集則別本孤行幸而得存也端臨又引百家詩序稱其罷杭州法曹時以贈妓詞今夜山深處斷魂分付潮回去句見賞於蘇軾其詞爲惜分飛今載集中然集中有太師生辰詞數首實爲蔡京而作蔡絛鐵圍山叢談載其父柄政時滂獻一詞甚偉麗驟得進用者當即在此數首之中則滂雖由軾得名實附京以得宫徒擅才華本非端士方回瀛奎律髓乃以爲守正之士蓋偶未及考其詞則情韻特勝陳振孫謂滂他詞雖工終無及蘇軾所賞一首者亦隨人作計之見非篤論也其文集詞集並稱東堂者滂令武康時改盡心堂爲東堂集中驀山溪一闋自注其事甚悉云
</p>
<div class="section" id="title-15"><h2>
	片玉詞二卷補遺一卷<span class="jiazhu">浙江巡撫採進本</span>
</h2></div>
<p class="em2">
	宋周邦彦撰邦彦字美成錢塘人元豐中獻汴都賦召爲太樂正徽宗朝仕至徽猷閣待制出知順昌府徙處州卒自號淸眞居士宋史文苑傳稱邦彦疎雋少檢不爲州里推重好音樂能自度曲製樂府長短句詞韻淸蔚藝文志載淸眞居士集十一卷蓋其詩文全集久已散佚其附載詩餘與否不可復考陳振孫書錄解題載其詞有淸眞集二卷後集一卷此篇名曰片玉據毛晉跋稱爲宋時刊本所題原作二卷其補遺一卷則晉採各選本成之疑舊本二卷即所謂淸眞集晉所掇拾乃其後集所載也卷首有强焕序與書錄解題所傳合其詞多用唐人詩句櫽括入調渾然天成長篇尤富豔精工善於鋪敘陳郁藏一話腴謂其以樂府獨步貴人學士市儈妓女皆知其詞爲可愛非溢美也又邦彦本通音律下字用韻皆有法度故方千里和詞一一按譜塡腔不敢稍失尺寸今以兩集互校如隔浦蓮近拍金丸落驚飛鳥句毛本注云按譜此處宜三字二句然千里詞作夷猶終日魚鳥則周詞本是金丸驚落飛鳥非三字二句又荔枝香近兩兩相依燕新乳句止七字千里詞作深澗斗瀉飛泉洒甘乳句凡九字觀柳永吳文英二集此調亦俱作九字句不得謂千里爲誤則此句尚脫二字又玲瓏四犯細念想夢魂飛亂句七字毛本因舊譜誤脫細字遂註曰按譜宜是六言不知千里詞正作顧鬢影翠雲零亂七字則此句細字非衍文又西平樂爭知向此征途區區佇立塵沙二句共十二字千里和云流年迅景霜風敗葦驚沙止十字則此句實誤衍二字至於蘭陵王尾句似夢裏涙暗滴六仄字成句觀史達祖此調此句作欲下處似認得亦止用六仄字可以互証毛本乃於夢字下增一魂字作七字句尤爲舛誤今並釐正之據書錄解題有曹杓字季中號一壺居士者曾註淸眞詞二卷今其書不傳
</p>
<div class="section" id="title-16"><h2>
	初寮詞一卷<span class="jiazhu">安徽巡撫採進本</span>
</h2></div>
<p class="em2">
	宋王安中撰安中有初寮集已著錄其爲人反覆炎涼雖不足道然才華富豔亦不可掩花菴詞選載其詞如小重山之椽燭埀珠淸漏長庭留春筍緩飛觴蝶戀花之翠霧榮紆消篆印笛聲恰度秋鴻陣等句皆爲當世所稱就文論文亦南北宋間佳手也書錄解題載初寮詞一卷與今本合考集内安陽好九闋吳曾能改齋漫錄稱韓魏公皇祐初鎭維揚曾作維揚好詞四章其後熙寧中罷相鎭安陽復作安陽好十章人多傳之云云據曾所錄之一首即此集内形勝魏西州一首安陽爲魏郡地安中未曾鎭彼似此詞宜屬韓琦顯然誤入殆又經後人裒輯非陳氏所見原本矣疑以傳疑姑存之以備考証焉
</p>
<div class="section" id="title-17"><h2>
	聖求詞一卷<span class="jiazhu">安徽巡撫採進本</span>
</h2></div>
<p class="em2">
	宋吕濵老撰濵老字聖求嘉興人陳振孫書錄解題作吕渭老考嘉定壬申趙師㞧序亦作濵老二字形似其取義亦同未詳孰是也濵老在北宋末頗以詩名師㞧稱其憂國詩二聯痛傷詩二聯釋憤詩二聯皆爲徽欽北狩而作憂國詩有尚喜山河歸帝子可憐麋鹿入王宮語則南渡時尚存矣其詩在師㞧時已無完帙詞則至今猶傳書錄解題作一卷與此本相合楊愼詞品稱其望海潮醉蓬萊撲蝴蝶近惜分釵薄倖選冠子百宜嬌等闋佳處不減少游東風第一枝詠梅不減東坡之綠毛么鳳今考詠梅詞集中不載僅附見毛晉跋中晉跋亦不言所據未詳其故晉跋又稱其惜分釵一闋尾句用二疊字較陸游釵頭鳳用三疊字更有別情不知濱老爲徽宗時人游乃寧宗時人釵頭鳳詞實因惜分釵舊調而變平仄相間爲仄韻相間耳晉似謂此調反出於釵頭鳳未免偶不檢也
</p>
<div class="section" id="title-18"><h2>
	友古詞一卷<span class="jiazhu">安徽巡撫採進本</span>
</h2></div>
<p class="em2">
	宋蔡伸撰伸字伸道莆田人襄之孫自號友古居士宣和中官彭城倅厯官左中大夫書錄解題載伸友古詞一卷此本卷數相合伸嘗與向子諲同官彭城漕屬故屢有贈子諲詞而子諲酒邊詞中所載倡酬人姓氏甚夥獨不及伸未詳其故伸詞固遜子諲而才致筆力亦畧相伯仲即如南鄉子一闋自注云因向詞有憑書續斷腸句而作今考向詞乃南歌子以伸詞相較其婉約未遽相遜也毛晉刊本頗多疎舛如飛雪滿羣山一調晉注云又名扁舟尋舊約不知此乃後人從本詞後闋起句改名非有異體亦不應即以名本詞惜奴嬌一調晉注云一作粉蝶兒不知粉蝶兒叧有一調與惜奴嬌判然不同至青玉案和賀方回韻前闋處字韻譌作地字賀此調南宋諸人和者不知凡幾晉不能互勘其誤益爲失考矣
</p>
<div class="section" id="title-19"><h2>
	和淸眞詞一卷<span class="jiazhu">安徽巡撫採進本</span>
</h2></div>
<p class="em2">
	宋方千里撰千里信安人官舒州簽判李蔉宋藝圃集嘗錄其題眞源宫一詩其事迹則未之詳也此集皆和周邦彦詞邦彦妙解聲律爲詞家之冠所製諸調不獨音之平仄宜遵即仄字中上去入三音亦不容相混所謂分刌節度深契微芒故千里和詞字字奉爲標準今以兩集相較中有調名稍異者如浣溪沙目錄與周詞相同而題則誤作浣沙溪荔枝香周詞作荔枝香近吳文英夢窻稿亦同此集獨少近字浪淘沙周詞作浪淘沙慢蓋浪淘沙製調之始皇甫松惟七言絶句李後主始用雙調亦止五十四字周詞至百三十三字之多故加以慢字此去慢字即非此調蓋皆傳刻之訛非千里之舊又其字句互異者如荔枝香第二調前闋是處池館春徧周詞作但怪燈偏簾卷不惟音異平仄亦殊霜葉飛前闋自遍拂塵埃玉鏡羞照句止九字周詞作透入淸輝半晌特地留殘照共十十字則和詞必上脫二字塞垣春前闋結句短長音如寫句止五字周詞作一懷幽恨如寫乃六字句則和詞亦脫一字後闋滿堆襟袖周詞作兩袖珠淚則第二字不用平聲和詞當爲堆滿襟袖之誤三部樂前闋天際留殘月句止五字周詞作何用交光明月亦六字句則和詞又脫一字若六醜之分段以人間春寂句屬前半闋之末周詞刊本亦同然証以吳文英此調當爲過變之起句則兩集傳刻俱訛也據毛晉跋樂安楊澤民亦有和淸眞詞或合爲三英集刊行然晉所刻六十一家之内無澤民詞又不知何以云然矣
</p>
<div class="section" id="title-20"><h2>
	石林詞一卷<span class="jiazhu">江蘇巡撫採進本</span>
</h2></div>
<p class="em2">
	宋葉夢得撰夢得有春秋傳已著錄是編陳振孫書錄解題作一卷與今本同卷首有關注序稱其兄聖功元符中爲鎭江掾夢得爲丹徒尉得其小詞爲多味其詞婉麗有温李之風晩歲落其華而實之能於簡淡時出雄傑合處不減靖節東坡云云考倚聲一道去古詩頗遠集中亦惟念奴嬌故山漸近一首雜用陶潛之語不得謂之似陶注所擬殊爲不類至於雲峯横起一首全仿蘇軾大江東去并即參用其韻又鷓鴣天一曲青山後闋且直用軾詩語足成是以舊刻頗有與東坡詞彼此混入者則注謂夢得近於蘇軾其說不誣夢得著石林詩話主持王安石之學而陰抑蘇黃頗乖正論乃其爲詞則又挹蘇氏之餘波所謂是非之心有終不可澌滅者耶卷首賀新郞一詞毛晉注或刻李玉考王楙野客叢書曰章茂深常得其婦翁所書賀新郞詞首曰睡起啼鶯語章疑其誤頗詰之石林曰老夫常得之矣流鶯不解語啼鶯解語見禽經云云則確爲夢得之作晉蓋未核又野客叢書所記正謂此句作啼鶯語故章沖疑啼字語字相複此本乃改爲流鶯與王楙所記全然牴牾知毛晉疎於考證妄改古書者多矣
</p>
<div class="section" id="title-21"><h2>
	丹陽詞一卷<span class="jiazhu">安徽巡撫採進本</span>
</h2></div>
<p class="em2">
	宋葛勝仲撰勝仲有丹陽集已著錄其詞則書錄解題別載一卷此爲毛晉所刻蓋其單行之本也勝仲與葉夢得酬唱頗多而品格亦復相埓惟葉詞中有鷓鴣天次魯卿韻觀太湖一闋此卷内未見原唱而此卷有定風波燕駱駝橋次少藴韻二闋葉詞内亦未見非當時有所刋削即傳寫佚脫至浣溪沙三首在葉詞以爲次魯卿韻在此卷又以爲和少藴韻則兩者必有一訛不可得而復考矣其江城子後闋押翁字韻益可証葉詞復抑宫字之誤鷓鴣天生辰一詞獨用仄韻諸家皆無是體據調當改木蘭花至於字句訛缺凡永樂大典所載者如鷓鴣天後闋懽華本作懽娛第二首後闋紅囊本作紅裳西江月第二首後闋禜塗本作榮塗臨江仙第三首後闋擂鼓本作釂鼓浣溪沙第二首後闋容貌本作容見驀山溪第一首前闋裋服本作袨服摸名本作摸石第二首後闋橫石亦本作摸石第三首前闋使登榮本作便登榮隨柳岸本作隋岸柳西江月第三首後闋鱸魚本作鱸蓴瑞鷓鴣後闋還過本作還遇江城子第二首後闋歌鐘下本有捲簾風三字蝶戀花後闋今本作二方空者本黃紙二字龍濩本作龍䕶臨江仙前闋儒似本作臞仙第二首後闋今本缺十二字本作憑誰都卷入芳樽賦歸歡靖節二句醉花陰前闋凍𢬵萬林梅句本作凍枿萬林梅浪淘沙第二首後闋關宴本作開燕皆可証此本校讐之疎又永樂大典本尚有小飮浣溪沙一首九日南鄉子一首題靈山廣瑞禪院虞美人一首爲是本所無則訛脫又不止字句矣
</p>
<div class="section" id="title-22"><h2>
	筠谿樂府一卷<span class="jiazhu">兩淮鹽政採進本</span>
</h2></div>
<p class="em2">
	宋李彌遜撰彌遜有筠谿集已著錄此編舊本附綴筠谿集末考彌遜家傳稱所撰奏議三卷外制二卷詩十卷雜文六卷與今本筠谿集合而不及樂府則此集本別行也凡長短調八十一首其長調多學蘇軾與柳周纎穠別爲一派而力稍不足以舉之不及蘇之操縱自如短調則不乏秀韻矣中多與李綱富知柔葉夢得張元幹唱和之作又有鵬舉座上歌姬唱夏雲峯一首考岳飛與湯邦彦皆字鵬舉皆彌遜同時然飛於南渡初倥偬戈馬不應有聲伎之事或當爲湯邦彦作歟開卷寄張仲宗沁園春一首注蘆川集誤刊字然蝶戀花第五首今亦見蘆川集中又不知誰誤刊也自虞美人以下十二首皆祝壽之詞顢頇通用一無可取宋人詞集往往不加刋削未喻其故今亦姑仍原本以存其舊焉
</p>
<div class="section" id="title-23"><h2>
	坦庵詞一卷<span class="jiazhu">安徽巡撫採進本</span>
</h2></div>
<p class="em2">
	宋趙師使撰師使字介之燕王德昭七世孫集中有和葉夢得徐俯二詞蓋南宋初人也案陳振孫書錄解題載坦庵長短句一卷稱趙師俠撰陳景沂全芳備祖載梅花五言一絶亦稱師俠與此本互異未詳孰是蓋二字點畫相近猶田肯田宵史傳亦姑兩存耳毛晉刊本謂師使一名師俠則似其人本有兩名非事實也是集前有其門人尹覺序據云坦庵爲文如泉出不擇地詞章乃其餘事其模寫體狀雖極精巧皆本情性之自然今觀其集蕭疎淡遠不肯爲剪紅刻翠之文洵詞中之高格但微傷率易是其所偏師使嘗舉進士其宦游所及繫以甲子見於各詞注中者尚可指數大約始於丁亥而終於丁巳其地爲益陽豫章柳州宜春信豐瀟湘衡陽莆中長沙其資階則不可詳考矣
</p>
<div class="section" id="title-24"><h2>
	酒邊詞二卷<span class="jiazhu">江蘇巡撫採進本</span>
</h2></div>
<p class="em2">
	宋向子諲撰子諲字伯恭臨江人欽聖憲肅皇后再從姪元符初以恩補官南渡初厯徽猷閣直學士知平江府事蹟具宋史本傳子諲晩年以忤秦檜致仕卜築於淸江五柳坊楊遵道光祿之別墅號所居曰薌林旣作七言絶句以紀其事而復廣其聲爲鷓鴣天一闋樓鑰攻媿集嘗紀其事然鑰僅述其詩而不及其詞又子諲之號薌林居士據西江月五柳坊中煙綠一闋注是已在政和年間鑰亦考之未審也書錄解題載子諲詞有酒邊集一卷樂府紀聞則稱四卷此本毛晉所刋分爲二卷上卷曰江南新詞下卷曰江北舊詞題下多自注甲子新詞所注皆紹興中作舊詞所注則政和宜和中作也卷首有胡寅序稱退江北所作於後而進江南所作於前以枯木之心幻出葩華酌元酒之尊棄置醇味玩其詞意此集似子諲所自定然減字木蘭花斜江疊翠一闋注兼紀絶筆云云已屬後人綴人而此詞以後所載甚多年月先後又不以甲子爲次殆後人又有所竄亂非原本耶其浣溪沙咏巖桂第二闋別樣淸芬撲鼻來一首據注云曾端伯和蓋以端伯和詞附錄集内而目錄乃併作子諲之詞題爲浣溪沙十二首則非其舊次明矣
</p>
<div class="section" id="title-25"><h2>
	無住詞一卷<span class="jiazhu">安徽巡撫採進本</span>
</h2></div>
<p class="em2">
	宋陳與義撰與義有簡齋集已著錄陳振孫書錄解題載其無住詞一卷以所居有無住庵故以名之與義詩師杜甫當時稱陳黃之後無逾之者其詞不多且無長調而語意超絶黄昇花庵詞選稱其可摩坡仙之壘至於虞美人之及至桃花開後却悤悤臨江仙之杏花疎影裏吹笛到天明等句胡仔漁隱叢話亦稱其淸婉奇麗蓋當時絶重其詞也此本爲毛晉所刊僅十八闋而吐言天拔不作柳嚲鶯嬌之態亦無蔬筍之氣殆於首首可傳不能以篇帙之少而廢之方回瀛奎律髓稱杜甫爲一祖而以黃庭堅陳師道及與義爲三宗如以詞論則師道爲勉强學步庭堅爲利鈍互陳皆迥非與義之敵矣開卷法駕導引三闋與義已自注其詞爲擬作而諸家選本尚有稱爲赤城韓夫人所製列之仙鬼類中者證以本集亦足訂小說之誣焉
</p>
<div class="section" id="title-26"><h2>
	潄玉詞一卷<span class="jiazhu">江蘇周厚堉家藏本</span>
</h2></div>
<p class="em2">
	宋李淸照撰淸照號易安居士濟南人禮部郞提點京東刑獄格非之女湖州守趙明誠之妻也淸照工詩文尤以詞擅名胡仔苕溪漁隱叢話稱其再適張汝舟未幾反目有啟事上綦處厚云猥以桑榆之晩景配兹駔儈之下材傳者無不笑之今其啟具載趙彦雲麓漫抄中李心傳建炎以來繫年要錄載其與後夫搆訟事尤詳此本爲毛晉汲古閣所刊卷末備載其軼事逸文而不錄此篇蓋諱之也案陳振孫書錄解題載淸照潄玉詞一卷又云別本作五卷黃昇花庵詞選則稱潄玉詞三卷今皆不傳此本僅詞十七闋附以金石錄序一篇蓋後人裒輯爲之已非其舊其金石錄後序與刻本所載詳畧迥殊蓋從容齋隨筆中抄出亦非完篇也淸照以一婦人而詞格乃抗軼周柳張端義貴耳集極推其元宵詞永遇樂秋詞聲聲慢以爲閨閣有此文筆殆爲間氣良非虚美雖篇帙無多固不能不寶而存之爲詞家一大宗矣
</p>
<div class="section" id="title-27"><h2>
	竹坡詞三卷<span class="jiazhu">安徽巡撫採進本</span>
</h2></div>
<p class="em2">
	宋周紫芝撰紫芝有太倉稊米集已著錄書錄解題載竹坡詞一卷此本作三卷考卷首高郵孫兢序稱離爲三卷則通考一卷乃三卷之誤兢序稱共詞一百四十八闋此本乃一百五十闋據其子栞乾道九年重刊跋則憶王孫爲絶筆初刻止於是篇其減字木蘭花採桑子二篇乃栞續得佚藁別附於末故與原本數異也集中鷓鴣天凡十三闋後三闋自注云子少時酷喜小晏詞故其所作時有似其體製者此三篇是晩年歌之不甚如人意聊載乎此云云則紫芝塡詞本從晏幾道入晩乃刊除穠麗自爲一格兢序稱其少師張耒稍長師李之儀者乃是詩文之淵源非詞之淵源也栞跋稱是集先刻於潯陽訛舛甚多乃親自校讐然集中瀟湘夜雨一調實爲滿庭芳兩調相似而實不同其瀟湘夜雨本調有趙彦端一詞可証自是集誤以滿庭芳當之詞滙遂混爲一調至選聲集列瀟湘夜雨調反不收趙詞而止收周詞是愈轉愈訛其失實由於此又第三卷定風波令實爲琴調相思引亦有趙彦端詞可証其定風波另有正體與此不同皆爲疎舛殆後人又有所竄亂非栞手勘之舊矣
</p>
<div class="section" id="title-28"><h2>
	蘆川詞一卷<span class="jiazhu">安徽巡撫採進本</span>
</h2></div>
<p class="em2">
	宋張元幹撰元幹有蘆川歸來集已著錄宋史藝文志載其詞二卷陳振孫書錄解題則作一卷與此本合案紹興八年十一月待制胡銓謫新州元幹作賀新郞詞以送坐是除名<span class="jiazhu">考宋史胡銓傳其上書乞斬秦檜在戊午十一月則元幹除名自屬此時毛晉跋以爲辛酉殊爲未審謹附訂於此</span>又李綱疏諫和議亦在是年十一月綱斯時已提舉洞霄宫元幹又有寄詞一闋今觀此集即以此二闋壓卷蓋有深意其詞慷慨悲涼數百年後尚想其抑塞磊落之氣然其他作則多淸麗婉轉與秦觀周邦彦可以肩隨毛晉跋曰人稱其長於悲憤及讀花庵草堂所選又極嫵秀之致可謂知言至稱其洒窻間惟稷雪句引毛詩疏爲証謂用字多有出處則其說似是而實非詞曲以本色爲最難不尚新僻之字亦不尚典重之字稷雪二字拈以入詞究爲別格未可以之立制也又卷内鶴沖天調本當作喜遷鶯晉乃注云向作喜遷鶯誤今改作鶴沖天不知喜遷鶯之亦稱鶴沖天乃後人因韋莊喜遷鶯詞有爭看鶴沖天句而名調止四十七字元幹正用其體晉乃執後起之新名反以原名爲誤尤疎於考証矣
</p>
<div class="section" id="title-29"><h2>
	東浦詞一卷<span class="jiazhu">江蘇巡撫採進本</span>
</h2></div>
<p class="em2">
	宋韓玉撰案是時有二韓玉劉祁歸潛志曰韓府判玉字温甫燕人少讀書尚氣節擢第入翰林爲應奉文字後爲鳳翔府判官大安中陜西帥府檄授都統或誣以有異志收鞫死獄中金史大金國志並同此一韓玉也其人終於金葉紹翁四朝聞見錄曰司馬文季使北不屈生子名通國蓋本蘇武之意通國有大志嘗結北方之豪韓玉舉事未得要領紹興初玉挈家而南授江淮都督府計議軍事其兄璘在北亦與通國善癸未九月以扇寄玉詩都督張魏公見詩甲申春遺信往大梁諷璘通國等至亳州爲邏者所獲通國璘等三百餘口同日遇害此又一韓玉也其人由金而入宋考集中有張魏公生旦上辛幼安生日自廣中出過廬陵贈歌姬段雲卿水調歌頭三首廣東與康伯可感皇恩一首則是集爲歸宋後所編故陳振孫書錄解題有東浦詞一卷著於錄也毛晉刻其詞入宋六十家詞又詆其雖與康與之辛棄疾唱和相去不止苧羅無鹽今觀其詞雖慶賀諸篇不免俗濫晉所摘且坐令中二句亦體近北曲誠非佳製然宋人詞内此類至多何獨刻責於玉且集中如感皇恩減字木蘭花賀新郞諸作未嘗不淒淸宛轉何獨擯置不道而獨糾其冤家何處二語蓋明人一代之積習無不重南而輕北内宋而外金晉直以畛域之見曲相排詆非眞出於公論也又鄙薄旣深校讐彌畧如水調歌頭第二首前闋容飾尚中州句飾字訛爲飭字曲江秋前闋淒涼颺舟句本無遺脫乃於颺字下加一方空後闋瀟然傷句傷字下當脫一字乃反不以方空記之一翦梅前闋只怨閒縱繡鞍塵句怨字據譜不宜仄上西平調即金人捧露盤前闋暗惜雙雪句惜字據譜亦不宜仄後闋不知早句早字下據譜尚脫一字賀新郞第三首後闋冷字韻複當屬訛字一翦梅一名行香子乃誤作竹香子不知竹香子別有一調與此迥異上辛幼安水調歌頭誤脫一頭字遂不與水調歌頭並載而別立一水調歌之名排比參錯備極譌舛晉刻宋詞獨此集稱托友人校讐殆亦自知其疎漏歟至賀新郞詠水仙以玉曲與注女並叶卜算子以夜謝與食月互叶則由玉參用土音如林外以掃叶鎖黃庭堅之以笛叶竹非校讐之過矣
</p>
<div class="section" id="title-30"><h2>
	孏窟詞一卷<span class="jiazhu">江蘇巡撫採進本</span>
</h2></div>
<p class="em2">
	宋侯寘撰案陳振孫書錄解題寘字彦周東武人紹興中以直學士知建康今考集中有戲用賀方回韻餞別朱少章詞則其人當在南宋之初而眼兒媚詞題下注曰效易安體易安爲李淸照之號亦紹興初人寘已稱效殆猶杜牧李商隱集中效沈下賢體之例耶又有爲張敬夫直閣壽詞中秋上劉共甫舍人詞皆孝宗時人而壬午元旦一詞實爲孝宗改元之前一年則乾道淳熙間其人尚存振孫特舉其爲官之歲耳寘爲晁氏之甥猶有元祐舊家流風餘韻故交游皆勝流其詞亦婉約嫻雅無酒樓歌館簪舄狼籍之態雖名不甚著而在南宋諸家之中要不能不推爲作者書錄解題著錄一卷與今本同毛晉嘗刻之六十家詞中校讐頗爲疎漏其最甚者如秦樓月即憶秦娥因李白詞中有秦娥夢斷秦樓月句後人因改此名本屬雙詞晉所刻於前闋之末脫去一字與後闋聯屬爲一遂似此詞別有此體殊爲舛誤他如水調歌頭之歡傾擁旌旄傾字不應作平青玉案之咫尺淸明三月暮暮字與前闋韻複又冉冉年元眞暗度句元字文義不可解當是光字其遥天奉翠華引一首尤訛誤幾不可讀今無別本可校其可改正者改正之不可考者亦姑仍其舊云
</p>
<div class="section" id="title-31"><h2>
	逃禪詞一卷<span class="jiazhu">安徽巡撫採進本</span>
</h2></div>
<p class="em2">
	宋揚无咎撰无咎字補之自號逃禪老人淸江人諸書揚或作楊按圖繪寶鑑稱无咎祖漢子雲其書從才不從木則作楊誤也高宗時秦檜擅權无咎恥於依附遂屢徵不起其人品甚高所畫墨梅歷代寶重遂以技藝掩其文章然詞格殊工在南宋之初不忝作者陳振孫書錄解題載无咎逃禪詞一卷與今本合毛晉跋稱或誤以爲晁補之詞則晁无咎亦字補之二人名字俱同故傳寫誤也集中明月棹孤舟四首晉注云向誤作夜行船今按譜正之案此調即是夜行船亦即是雨中花諸家詞雖有小異按其音律要非二調无咎此詞實與趙長卿吳文英詞中所載之夜行船無一字不同晉第見詞譜收黃在軒詞名明月棹孤舟不知明月即夜棹即行孤舟即船近時萬樹詞律始辨之晉蓋未及察也又相見歡本唐腔正名宋人則名爲烏夜啼與錦堂春之亦名烏夜啼名同實異晉注向作烏夜啼誤尤考之未詳至點絳唇原注用蘇軾韻其後闋尾韻舊本作裹字晉因改作堁字並詳載堁字義訓於下實則蘇詞末句乃破字韻裹字且誤而堁字尤爲臆改明人刊書好以意竄亂往往如此今姑仍晉本錄之而附糾其繆如右
</p>
<div class="section" id="title-32"><h2>
	于湖詞三卷<span class="jiazhu">安徽巡撫採進本</span>
</h2></div>
<p class="em2">
	宋張孝祥撰孝祥有于湖集已著錄宋史藝文志載其詞一卷陳振孫書錄解題亦載于湖詞一卷黃昇中興詞選則稱紫微雅詞以孝祥曾官中書舍人故也此本爲毛晉所刋第一卷末即繫以跋稱恨全集未見蓋祗就詞選所載二十四闋更摭四首益之以備一家後二卷則無目錄亦無跋語蓋其後已見全集刪其重複另編爲兩卷以續之而首卷則未重刋故體例特異耳卷首載陳應行湯衡兩序皆稱其詞寓詩人句法繼軌東坡觀其所作氣槪亦幾幾近之朝野遺記稱其在建康留守席上賦六州歌頭一闋感憤淋漓主人爲之罷席則其忠憤慷慨有足動人者矣又耆舊續聞載孝祥十八歲時即有點絳唇流水泠泠一詞爲朱希眞所驚賞或刻孫和仲或即以爲希眞作皆誤今集不載是篇或以少作而佚之歟陳應行序稱于湖集長短句凡數百篇今本乃僅一百八十餘首則原稿散亡僅存其半已非當日之舊矣
</p>
<div class="section" id="title-33"><h2>
	海野詞一卷<span class="jiazhu">安徽巡撫採進本</span>
</h2></div>
<p class="em2">
	宋曾覿撰覿有海野集已著錄初孝宗在潛邸時覿爲建王内知客常與觴詠唱酬卷首水龍吟後闋有云攜手西園宴罷下瑶臺醉䰟初醒即紀承寵游宴之事故用飛蓋西園故實以後常侍宴應制如阮郞歸賦燕柳梢青賦柳諸詞亦皆其時所作覿又嘗見東都之盛故奉使過京作金人捧露盤邯鄲道上作憶秦娥重到臨安作感皇恩等曲黃昇花菴詞選謂其語多感慨淒然有黍離之悲雖與龍大淵朋比作姦名列宋史侫倖傳中爲談藝者所不齒而才華富豔實有可觀過而存之亦選六朝詩者不遺江總選唐詩者不遺崔湜宗楚客例也
</p>
<div class="section" id="title-34"><h2>
	審齋詞一卷<span class="jiazhu">安徽巡撫採進本</span>
</h2></div>
<p class="em2">
	宋王千秋撰千秋字錫老審齋其號也東平人陳振孫書錄解題載審齋詞一卷而不詳其始末據卷内有壽韓南澗生日及席上贈梁次張二詞南澗名元吉隆興中爲吏部尚書次張名安世淳熙中爲桂林轉運使是千秋爲孝宗時人矣惟安世詩稱千秋爲金陵耆舊與陳振孫所稱爲東平人不合或流寓於金陵耶毛晉跋稱其詞多酬賀之作然生日嘏詞南宋人集中皆有何獨刻責於千秋況其體本花間而出入於東坡門徑風格秀拔要自不雜俚音南渡之後亦卓然爲一作手黃昇中興詞選不見採錄或偶未見其本耳晉跋遽以絶少綺豔評之亦殊未允集中如憶秦娥淸平樂好事近虞美人點絳唇以及詠花諸作短歌微吟興復不淺何必屯田樂章始爲情語也
</p>
<div class="section" id="title-35"><h2>
	介菴詞一卷<span class="jiazhu">安徽巡撫採進本</span>
</h2></div>
<p class="em2">
	宋趙彦端撰彦端字德莊號介菴魏王廷美七世孫乾道淳熙間以直寶文閣知建寧府終左司郞官宋史藝文志載彦端有介菴集十卷外集三卷又有介菴詞四卷書錄解題則僅稱介菴詞一卷此本爲毛晉所刊亦止一卷然據其卷後跋語似又舊刻散佚僅存此一卷者未之詳也張端義貴耳集載彦端嘗賦西湖謁金門詞有波底斜陽紅濕之句爲高宗所喜有我家裏人也會作此等語之稱其他篇亦多婉約纎穠不愧作者集末鷓鴣天十闋乃爲京口角妓蕭秀蕭瑩歐懿劉雅歐倩文秀王婉楊蘭吳玉九人而作詞格凡猥皆無可取且連名入之集中殆於北里之志殊乖雅音自唐宋以來士大夫不禁狹邪之遊彦端是作蓋亦移於習俗存而不論可矣
</p>
<div class="section" id="title-36"><h2>
	歸愚詞一卷<span class="jiazhu">安徽巡撫採進本</span>
</h2></div>
<p class="em2">
	宋葛立方撰方立有歸愚集已著錄宋人之中父子以塡詞名家者惟晏殊晏幾道後則立方與其父勝仲爲最著其詞多平實鋪敘少淸新宛轉之思然大致不失宋人規格流傳旣久存之亦可備一家卷末毛晉跋稱集内雨中花眼兒媚兩調俱不合譜未敢妄爲更定今參考諸家詞集其眼兒媚乃朝中措之譌歐陽修平山欄檻倚晴空一闋可以互証至雨中花調立方兩詞疊韻初無舛誤以音律反覆勘之實題中脫一慢字京鏜辛棄疾皆有此調立方詞起三句可依辛詞讀第四第五句京辛兩作皆作上五下四立方則作上六下三雖微有不同而同是九字其餘則不獨字數相符平仄亦毫無相戾其爲雨中花慢亦可無疑晉蓋考之未審他如滿庭芳一調連城十闋凡後半换頭二字有用韻者亦有不用韻而直作五字句者考宋人此詞此二字本無定式山谷詞用韻書舟詞不用韻立方兩存其體亦非傳寫有訛也
</p>
<div class="section" id="title-37"><h2>
	克齋詞一卷<span class="jiazhu">安徽巡撫採進本</span>
</h2></div>
<p class="em2">
	宋沈端節撰端節字約之吳興人是集見陳振孫書錄解題然振孫亦不詳其始末毛晉跋語疑其即詠賈耘老苕上水閣沈會宗之同族亦無確証惟湖州府志及溧陽縣志均載端節寓居溧陽嘗令蕪湖知衡州提舉江東茶鹽淳熙間官至朝散大夫其說必有所據獨載其詞名充齋集則充克二字形近致譌耳其詞僅四十餘闋多有詞而無題考花間諸集往往調即是題如女冠子則詠女道士河瀆神則爲送迎神曲虞美人則詠虞姬之類唐末五代諸詞例原如是後人題詠漸繁題與調兩不相涉若非存其本事則詞意俱不可詳集中如念奴嬌二闋之稱太守青玉案第一闋之稱使君第三闋之稱賢侯竟不知所贈何人至念奴嬌尋幽覽勝一闋似屬端節自道據詞中自笑飄零驚歲晩欲挂衣冠神武及羣玉圖書廣寒宫殿一一經行處云云則端節固當曾官京職以其題已佚遂無可援據宋人詞集似此者頗少疑原本必屬調與題全輾轉傳寫苟趨簡易遂遭删削耳今無可考補姑仍其舊至其吐屬婉約頗具風致固不以花庵草堂諸選不見採錄減價矣
</p>
<div class="section" id="title-38"><h2>
	龍川詞一卷補遺一卷<span class="jiazhu">安徽巡撫採進本</span>
</h2></div>
<p class="em2">
	宋陳亮撰亮有三國紀年已著錄宋史藝文志載其詞四卷今不傳此集凡詞三十首已具載本集然前後不甚銓次此本爲毛晉所刻分調類編復有晉跋稱據家藏舊刻蓋摘出別行之本又補遺七首則從黃昇花菴詞選採入者詞多纎麗與本集迥殊或疑贋作毛晉跋稱黃昇與亮俱南渡後人何至謬誤若此或昇惟選綺麗一種而亮子沈所編本集特表其父磊落骨幹故若出二手云云考亮雖與朱子講學而不廢北里之游其與唐仲友相忤讒搆於朱子朱子爲其所賣誤興大獄即由亮狎台州官妓囑仲友爲脫籍仲友沮之之故事載齊東野語第十七卷中則其詞體襍香奩不足爲異晉之所跋可謂得其實矣
</p>
<div class="section" id="title-39"><h2>
	稼軒詞四卷<span class="jiazhu">江蘇巡撫採進本</span>
</h2></div>
<p class="em2">
	宋辛棄疾撰棄疾有南燼紀聞已著錄其詞慷慨縱橫有不可一世之槩於倚聲家爲變調而異軍特起能於翦紅刻翠之外屹然別立一宗迄今不廢觀其才氣俊邁雖似乎奮筆而成然岳珂桯史記棄疾自誦賀新涼永遇樂二詞使座客指摘其失珂謂賀新涼詞首尾二腔語句相似永遇樂詞用事太多棄疾乃自改其語日數十易累月猶未竟其刻意如此云云則未始不由苦思得矣書錄解題載稼軒詞四卷又云信州本十二卷視長沙本爲多此本爲毛晉所刻亦爲四卷而其總目又注原本十二卷殆即就信州本而合併之歟其集舊多訛異如二卷内醜奴兒近一闋前半是本調殘闕不全自飛流萬壑以下則全首係洞仙歌蓋因洞仙歌五闋即在此調之後舊本遂誤割第一首以補前詞之闕而五闋之洞仙歌遂止存其四近萬樹詞律中辨之甚明此本尚未及訂正其中歎輕衫帽幾許紅塵句据其文義帽字上尚有一脫字樹亦未經勘及斯足證掃葉之喻矣今並詳爲勘定其必不可通而無別本可證者則姑從闕疑之義焉
</p>
<div class="section" id="title-40"><h2>
	西樵語業一卷<span class="jiazhu">江蘇巡撫採進本</span>
</h2></div>
<p class="em2">
	宋楊炎正撰炎正字濟翁廬陵人陳振孫書錄解題載西樵語業一卷楊炎正濟翁撰馬端臨文獻通考引之誤以正字爲止字毛晉刻六十家詞遂誤以楊炎爲姓名以止濟翁爲別號近時所印始改刊楊炎正姓名跋中止濟翁字亦追改爲楊濟翁然舊印之本與新印之本並行名字兩岐頗滋疑惑故厲鶚宋詩紀事辨之曰嘗見西樵語業舊抄本作楊炎正濟翁後考武林舊事載楊炎正錢塘迎酒歌一首全芳備祖亦載此詩稱楊濟翁是炎正其名濟翁其字可見云云今觀辛棄疾稼軒詞中屢有與楊濟翁贈答之作又楊萬里誠齋詩話曰余族弟炎正字濟翁年五十二乃登第初爲寧遠簿甚爲京丞相所知有啟上丞相云秋驚一葉感蒲柳之先知春到千花嘆桑麻之後長丞相遂厚待除掌故之令其始末甚明足証厲鶚所辨爲不誤而毛氏舊印之本爲不足憑矣是集詞僅三十七首而因辛棄疾作者凡六首其縱橫排奡之氣雖不足敵棄疾而屏絶纎穠自抒淸俊要非俗豔所可擬一時投契蓋亦有由云
</p>
<div class="section" id="title-41"><h2>
	樵隱詞一卷<span class="jiazhu">安徽巡撫採進本</span>
</h2></div>
<p class="em2">
	宋毛幵撰幵字平仲信安人舊刻題曰三衢蓋偶從古名也嘗爲宛陵東陽二州倅所著有樵隱集十五卷尤袤爲之序今已不傳陳振孫書錄解題載樵隱詞一卷此刻計四十二首據毛晉跋謂得自楊夢羽家秘藏抄本不知即振孫所見否也幵他作不甚著而小詞最工卷首王木叔題詞有或病其詩文視樂府頗不逮之語蓋當時巳有定論矣集中滿江紅潑火初收一闋尤爲淸麗芊眠故楊愼詞品特爲激賞其江城子一闋注次葉石林韻後半爭勸紫髯翁句實押翁字而今本石林詞此句乃押宫字於本詞爲複用可訂石林詞刊本之訛至於瑞鶴仙一調宋人諸本並同此本乃題與目錄俱譌作瑞仙鶴又燕山亭前闋密映窺亭亭萬枝開遍句止九字考曾覿此調作寒壘宣威紫綬幾垂金印共十字則窺字上下必尚脫一字尾句愁酒醒緋千片止六字曾覿此調作長占取朱顔綠鬢共七字則緋字上下又必尚脫一字其餘如滿庭芳第一首注中東陽之譌東易第三首注中西安之譌四安好事近注中陳天予之譌陳天子魯魚糾紛則毛本校讐之疎矣陳正晦遯齋閒覽載幵爲郡因陳牒婦人立雨中作淸平調一詞事旣媟褻且幵亦未嘗爲郡此宋人小說之誣晉不收其詞特爲有識今附辨於此亦不復補入云
</p>
<div class="section" id="title-42"><h2>
	放翁詞一卷<span class="jiazhu">江蘇巡撫採進本</span>
</h2></div>
<p class="em2">
	宋陸游撰游有入蜀記已著錄書錄解題載放翁詞一卷毛晉所刊放翁全集内附長短句二卷此本亦晉所刊又併爲一卷乃集外別行之本據卷末有晉跋云余家刻放翁全集已載長短句二卷尚逸一二調章次亦錯見因載訂入名家云云則較集本爲精密也游生平精力盡於爲詩塡詞乃其餘力故今所傳者僅乃詩集百分之一劉克莊後村詩話謂其時掉書袋要是一病楊愼詞品則謂其纎麗處似淮海雄快處似東坡平心而論游之本意蓋欲驛騎於二家之間故奄有其勝而皆不能造其極要之詩人之言終爲近雅與詞人之冶蕩有殊其短其長故具在是也葉紹翁四朝聞見錄載韓侂冑喜游附已至出所愛四夫人號滿頭花者索詞有飛上錦裀紅皺之句今集内不載蓋游老而墮節失身侂冑爲一時淸議所譏游亦自知其誤棄其稿而不存南園閱古泉記不編於渭南集中亦此意也而終不能禁當代之傳述是亦可爲炯戒者矣
</p>
<div class="section" id="title-43"><h2>
	知稼翁詞一卷<span class="jiazhu">安徽巡撫採進本</span>
</h2></div>
<p class="em2">
	宋黃公度撰公度有知稼翁集已著錄所作詞一卷已見集中此則毛晉所刊別行本也詞僅十三調共十四闋據卷末其子沃跋語乃收拾未得其半錄而藏之以傳後裔者每詞之下係以本事並詳及同時倡酬詩文公度之生平本末可以見其大槪較他家詞集特爲詳備至汪藻點絳唇詞亂鴉啼後歸思濃於酒句吳曾能改齋漫錄改竄作曉鴉啼後歸夢濃於酒兼憑虚撰一事實殊乖本義沃因其父有和詞辨正其譌自屬確鑿可據乃朱彝尊選詞綜猶信吳曾曲說改藻原詞且坐草堂以擅改之罪不知草堂惟以歸思作歸興其餘實未嘗改彝尊殆偶誤記歟
</p>
<div class="section" id="title-44"><h2>
	蒲江詞一卷<span class="jiazhu">江蘇巡撫採進本</span>
</h2></div>
<p class="em2">
	宋盧祖臯撰祖臯字申之又字次䕫號蒲江永嘉人登慶元五年進士嘉定中爲軍器少監權直學士院祖臯爲樓鑰之甥學有淵源嘗與永嘉四靈以詩相倡和然詩集不傳惟貴耳集載其玉堂有感松江別友二絶句舟中獨酌一聯梅磵詩話載其廟山道中一絶句全芳備祖載其酴醿一絶句僧北磵集附載其讀書種橘二絶句東甌詩集載其雨後得月小飮懷趙天樂五言一律而已貴耳集又稱其小詞纎雅曰蒲江集然不言卷數陳振孫書錄解題著錄一卷其篇數多寡亦不可考此本爲明毛晉所刻凡二十五闋今以黃昇花庵詞選相校則前二十四闋悉詞選之所錄惟最後好事近一闋爲晉所增入疑原集散佚晉特抄撮黃昇所錄以備一家耳其中字句與詞選頗有異同如開卷賀新郞荒詞誰繼風流後句詞選作荒祠水龍吟帶酒離恨句帶酒詞選作帶將烏夜啼第三首後闋昨日幾秋風句昨日詞選作昨夜並應以詞選爲長晉蓋未及詳校惟賀新郞序首沈傳師字晉注詞選作傳帥然今詞選實作傳師則不知晉所據者何本矣至鷓鴣天後闋丁寧須滿玉西東句據文應作玉東西而此詞實用東韻則由祖臯偶然誤用如黃庭堅之押秦西巴爲巴西非校者之誤也
</p>
<div class="section" id="title-45"><h2>
	平齋詞一卷<span class="jiazhu">安徽巡撫採進本</span>
</h2></div>
<p class="em2">
	宋洪咨䕫撰咨夔有春秋說已著錄是編爲毛晉所刋晉跋稱未見其集蓋汲古閣偶無其本僅見其詞也咨䕫以才藝自負新第後上書衛王自宰相至州縣無不捃摭其短遂爲時相所忌十年不調故其詞淋漓激壯多抑塞磊落之感頗有似稼軒龍洲者晉跋乃徒以王岐公文多富貴氣擬之殊爲未允咨䕫父名鉞號谷隱有詩名咨䕫出蜀時得書數千卷藏蕭寺父子考論諷誦學益宏肆詞注内所稱老人即其父也其子勳燾熹亦皆能紹其家學鷓鴣天爲老人壽後闋云諸孫認取翁翁意挿架詩書不負人可想見其世業之盛又漢宮春一闋乃慶其父七十作據平齋集有壬辰小雪前奉親遊道場何山五言古詩一首中有句云老親八十健而集内未載其詞疑其傳稿尚多散佚矣
</p>
<div class="section" id="title-46"><h2>
	白石道人歌曲四卷别集一卷<span class="jiazhu">監察御史許寳善家藏本</span>
</h2></div>
<p class="em2">
	宋姜䕫撰䕫有絳帖平已著錄此其樂府詞也䕫詩格高秀爲楊萬里等所推詞亦精深華妙尤善自度新腔故音節文采並冠絶一時其詩所謂自製新詞韻最嬌小紅低唱我吹簫者風致尚可想見惟其集久無善本舊有毛晉汲古閣刊板僅三十四闋而題下小序往往不載原文康熙甲午陳撰刻其詩集以詞附後亦僅五十八闋且小序及題下自注多意爲刪竄又出毛本之下此本從宋槧翻刻最爲完善卷一宋鐃歌十四首越九歌十首琴曲一首卷二詞三十三首總題曰令卷三詞二十首總題曰慢卷四詞十三首皆題曰自製曲别集詞十八首不復標立總名疑後人所掇拾也其九歌皆注律吕於字旁琴曲亦注指法於字旁皆尚可解惟自製曲一卷及二卷鬲溪梅令杏花天影醉吟商小品玉梅令三卷之霓裳中序第一皆記拍於字旁宋代曲譜今不可見亦無人能歌莫辨其似波似磔宛轉欹斜如西域旁行字者節奏安在然歌詞之法僅僅留此一線錄而存之安知無懸解之士能尋其分刌者乎魯鼓薛鼓亡其音而留其譜亦此意也舊本卷首冠以詩說僅三頁有餘殆以不成卷帙附詞以行然䕫自有白石道人詩集列於詞集殊爲不類今移附詩集之末此不複錄焉
</p> 



</div></body></html>