<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷六十三·史部十九（傳記類存目五）</title></head><body><div id="text">

<p>
<strong>欽定四庫全書總目卷六十三</strong>
</p>
<div class="section" id="title-0"><h1>
	史部十九
</h1><hr/></div>
<div class="section" id="title-1"><h2>
	傳記類存目五
</h2></div>
<div class="section" id="title-2"><h2>
	崇禎五十宰相傳一卷<span class="jiazhu">浙江巡撫採進本</span>
</h2></div>
<p class="em2">
	國朝曹溶撰溶字潔躬號秋嶽秀水人前明崇禎丁丑進士官監察御史入國朝官至戶部侍郎出爲廣東布政使左遷山西陽和道此傳皆崇禎時入閣諸臣事迹凡六篇前有年表一篇明代自胡惟庸以後不立丞相然自後入閣辦事者亦相沿以相國呼之此書題曰宰相從俗稱也崇禎十六年間輔臣至五十人其行事皆見於明史說者謂其輕進易退不收實用溶篇末總論獨謂其私心朋比門戶相承邪正雖殊植黨則一斯誠探本之說矣傳雖分列五十人而所錄事實皆取賢否懸殊關係治亂之大者其成基命以下十四人但叙官閥黃立極以下四人亦極簡畧蓋以爲無關勸戒不足書也溶門人陶越乃取陳盟所作崇禎内閣行畧補之非溶意矣此書檇李詩系作崇禎五十輔臣傳五卷其實爲傳六篇加以年表一篇非五卷也
</p>
<div class="section" id="title-3"><h2>
	五十輔臣編年錄殘本一卷<span class="jiazhu">浙江吳玉墀家藏本</span>
</h2></div>
<p class="em2">
	不著撰人名氏板心有檇李曹氏倦圃藏書字蓋曹溶家舊本疑溶常作崇禎五十輔臣傳此其稿本之一冊爾始於天啟七年八月中間惟崇禎元年一月差詳崇禎二年則惟韓爌調停沈維炳薛國觀申救任贊一事而卷尾題曰五十輔臣編年錄殆不可曉書中文理斷續率不可讀繕寫惡劣亦幾不成字
</p>
<div class="section" id="title-4"><h2>
	歷代循良錄一卷<span class="jiazhu">山東巡撫採進本</span>
</h2></div>
<p class="em2">
	國朝孫蕙撰蕙字樹百號泰巖又號笠山淄川人順治辛丑進士官至給事中是書彚歷代循良事蹟惟載縣令而不及他官其意謂令與民最近也自秦漢以迄近代僅盈一卷去取可謂謹嚴然掛漏亦所不免
</p>
<div class="section" id="title-5"><h2>
	古人幾部六卷<span class="jiazhu">兩江總督採進本</span>
</h2></div>
<p class="em2">
	國朝陳允衡撰允衡字伯璣南昌人是書所錄皆明哲保身之士與急流勇退之人允衡自序云平湖陸叔度著古人幾部始管夷吾終史天澤凡八十一人古之成大功定大策者咸在焉而其人亦有功成而身死名立而毁至者定是不變無以語權因更集古人顏曰幾部然其書首載堯舜以堯之傳舜舜之逃象皆目爲知幾亦淺之乎窺聖人矣豈姑以寓防患之意不規規於品題之當否耶
</p>
<div class="section" id="title-6"><h2>
	歷代黨鑑五卷<span class="jiazhu">浙江汪啟淑家藏本</span>
</h2></div>
<p class="em2">
	國朝徐賔撰賔字用王常熟人是書蓋因明季朋黨之禍爰採輯史傳作爲此書上自東漢黨錮次及魏之曹爽晉之賈充唐之王伾王叔文牛僧孺李德裕宋之洛蜀朔三黨元祐黨籍慶元僞學以及明之東林魏黨靡不詳載又採各家論朋黨之語附之於後而以范祖禹唐鑑終焉卷首冠以東林黨籍論三篇亦賔所自作也
</p>
<div class="section" id="title-7"><h2>
	孔庭神在錄八卷<span class="jiazhu">江蘇巡撫採進本</span>
</h2></div>
<p class="em2">
	國朝胡時忠撰時忠原名時亨字愼三無錫人崇禎丙子舉人是錄以祀典爲主故先列位次而於聖賢諸儒各爲著錄其第八卷則考證辨論之詞凡十五篇
</p>
<div class="section" id="title-8"><h2>
	畿輔人物志二十卷<span class="jiazhu">浙江吳玉墀家藏本</span>
</h2></div>
<p class="em2">
	國朝孫承澤撰承澤有尚書集解已著錄是編專志有明一代畿輔人物然如李東陽之類究涉假借不出地志之積習又如成基命無所瑕疵亦實無所樹立承澤以其子克鞏方官大學士而盛相推重則亦非盡信史矣
</p>
<div class="section" id="title-9"><h2>
	四朝人物畧六卷<span class="jiazhu">副都御史黃登賢家藏本</span>
</h2></div>
<p class="em2">
	國朝孫承澤撰自漢至唐宋爲五卷全襲名臣錄之文明一代總爲一卷皆用劉孟雷所爲翊運碩輔名卿正學等傳爲之蓋承澤所長在於習掌故精賞鑒故所撰春明夢餘錄庚子銷夏記諸書皆考證詳明而史筆叙述則非其專門也
</p>
<div class="section" id="title-10"><h2>
	益智錄二十卷<span class="jiazhu">副都御史黃登賢家藏本</span>
</h2></div>
<p class="em2">
	國朝孫承澤撰起周迄明凡聖賢名人言行可錄者銓次爲二十卷而載明人事居三之一間有叙事之後附以論斷者承澤崇禎庚午鄉試出姚希孟之門辛未會試出何如寵之門故其附東林也甚力是書爲萬曆天啟間諸人傳尤詳然承澤門戶㤾固大抵以異同爲愛憎以愛憎爲是非不必盡協於公道也
</p>
<div class="section" id="title-11"><h2>
	顧氏譜系攷一卷<span class="jiazhu">兩江總督採進本</span>
</h2></div>
<p class="em2">
	國朝顧炎武撰炎武有左傳杜解補正已著錄是書於顧氏世系攷據最詳然姓氏之書最爲叢雜自唐以後譜學失傳掇拾殘文未必源流盡合姑存其說可也
</p>
<div class="section" id="title-12"><h2>
	檇李往哲續編一卷<span class="jiazhu">浙江巡撫採進本</span>
</h2></div>
<p class="em2">
	國朝項玉筍撰玉筍字和父秀水人是書續戚元佐之傳而作補萬曆以前元佐所未載者又益以天啟崇禎兩朝凡十二人而以孝子魏學洢附於其父大中傳毎傳各系以論與元佐例小異
</p>
<div class="section" id="title-13"><h2>
	金華徵獻畧二十卷<span class="jiazhu">浙江巡撫採進本</span>
</h2></div>
<p class="em2">
	國朝王崇炳撰崇炳字虎文東陽人嘗於蘭溪唐氏輯其郡人著述爲金華文畧此則所採金華先賢事蹟也分十有二類曰孝友曰忠義曰儒學曰名臣曰文學曰政績曰卓行曰貞烈曰仙釋曰方技曰來宦曰遊寓自元以前則本之史傳及吳師道敬鄉錄宋濓人物志自明以後則更蒐採諸書以補之然鄉曲之私所錄不免汜濫其序例謂事迹或無可稱而列之名臣者乃序爵之義不知鄉閫耆碩原不當以祿秩爲重輕若槩加採錄則是公卿表而非耆舊傳矣
</p>
<div class="section" id="title-14"><h2>
	聖學知統錄二卷<span class="jiazhu">直隸總督採進本</span>
</h2></div>
<p class="em2">
	國朝魏裔介撰裔介有孝經注義已著錄是錄凡載伏羲神農黃帝堯舜禹臯陶湯伊尹萊朱文王太公望散宜生周公孔子顏子曾子子思孟子周子二程子張子朱子許衡薛瑄二十六人博徵經史各爲紀傳復引諸儒之說附於各條之下而衷以己說其自序謂見知聞知之統具載於此然惟聖知聖惟賢知賢惟接道統之傳者能知道統之所傳孟子末章惟孟子能言之耳奈何遽以自任乎
</p>
<div class="section" id="title-15"><h2>
	聖學知統翼錄二卷<span class="jiazhu">直隸總督採進本</span>
</h2></div>
<p class="em2">
	國朝魏裔介撰裔介旣作知統錄復作此錄以翼之自序謂以之羽翼聖道鼓吹六經亦猶淮泗之歸於江海龜鳬之儕於岱宗也凡錄伯夷柳下惠董仲舒韓愈胡瑗邵雍楊時胡安國羅從彥李侗呂祖謙眞德秀趙俊金履祥劉因曹端胡居仁羅倫蔡淸羅欽順顧憲成高攀龍二十二人其去取之故亦莫得而詳焉
</p>
<div class="section" id="title-16"><h2>
	希賢錄五卷<span class="jiazhu">直隸總督採進本</span>
</h2></div>
<p class="em2">
	國朝朱顯祖撰顯祖號雪鴻江都人順治丙戌副榜貢生其書載自周至明諸儒言行各繫以論斷其意蓋欲仿伊洛淵源錄然去取多不可解退邵子司馬光於朱子後升張栻呂祖謙於范仲淹前未免輕於予奪其列明儒以薛曹邱胡爲冠配宋之周張程朱邱者邱濬也斯則更屬異聞矣
</p>
<div class="section" id="title-17"><h2>
	洛學編四卷<span class="jiazhu">浙江巡撫採進本</span>
</h2></div>
<p class="em2">
	國朝湯斌撰斌字孔伯號潛菴睢州人順治己丑進士官至工部尚書諡文正是書述中州學派分爲二編首列漢杜子春鄭興鄭衆服虔唐韓愈宋穆修謂之前編次列二程子以下十三人附錄二人元許衡以下三人附錄一人明薛瑄以下二十人附錄七人謂之正編各評其學問行誼蓋雖以宋儒爲主而不廢漢唐儒者之所長後耿介作中州道學編乃舉唐以前人悉刪之則純乎門戶之私所見又與斌異矣
</p>
<div class="section" id="title-18"><h2>
	續表忠記八卷<span class="jiazhu">副都御史黃登賢家藏本</span>
</h2></div>
<p class="em2">
	國朝趙吉士撰吉士字恒夫號漸岸又號寄園休寧人順治辛卯舉人官至戶科給事中是書記明萬曆以後忠義之士以明錢士升有表忠記記遜國諸臣故此以續爲名所載凡一百二十三人然前所載皆死魏忠賢之禍者後所載皆明末殉節者而參雜以葉向高顧憲成趙南星鄒元標馮從吾諸傳體例不純蓋其時去明未遠猶存標榜之風不知諸人致命遂志取義成仁其事自足千古正不必牽附東林而後足以爲重也
</p>
<div class="section" id="title-19"><h2>
	天中景行集<span class="jiazhu">無卷數　江蘇周厚堉家藏本</span>
</h2></div>
<p class="em2">
	國朝邵燈撰燈字無盡一字薪傳常熟人順治壬辰進士官至河南河道是編乃燈康熙九年奉檄防河因取中州名宦鄉賢上自春秋下訖宋元彚爲一編或全錄本傳或摘抄數事無所考證亦無所臧否
</p>
<div class="section" id="title-20"><h2>
	中州道學編二卷補編一卷<span class="jiazhu">浙江巡撫採進本</span>
</h2></div>
<p class="em2">
	國朝耿介編介字介石號逸菴登封人初名冲璧讀北山移文至耿介拔俗之句遂更今名順治壬辰進士官至直隸大名道後以湯斌薦授詹事府少詹事是編專載中州道學自宋二程子至國朝陳愹等五十七人人各有傳傳後或附語錄及所著書末附補編一卷乃乾隆庚午登封知縣晉江施奕簪所編兼收漢杜子春以下傳經諸儒介亦與焉然介於漢儒宋儒門戶判如氷炭韓愈諸人乃所特黜非其偶漏奕簪不自爲一書而附之介書之後非其志也
</p>
<div class="section" id="title-21"><h2>
	古懽錄八卷<span class="jiazhu">江西巡撫採進本</span>
</h2></div>
<p class="em2">
	國朝王士禎撰士禎字貽上號阮亭又自號漁洋山人山東新城人順治乙未進士官至刑部尚書諡文簡士禎原名下一字與世宗憲皇帝廟諱相同故傳刻其書者皆改爲士正乾隆丁酉奉諭旨追賜今名是編皆述上古至明林泉樂志之人蓋皇甫謐高士傳之意其自序稱取古詩良人惟古懽句爲名案此句見文選古詩第十六首李善注曰良人念昔之歡愛則所謂良人者乃棄妻指其故夫所謂惟者思維也古者舊時也歡者夫婦之私昵也不識士禎何據乃以爲高隱之目無乃解爲與古爲徒之意耶果若是則誤之甚矣
</p>
<div class="section" id="title-22"><h2>
	大成通志十八卷<span class="jiazhu">陝西巡撫採進本</span>
</h2></div>
<p class="em2">
	國朝楊慶撰慶有古韻叶音已著錄是書成於康熙己酉摭拾歷代制度不盡闗於孔庭其年表世家列傳大抵剽掇舊文第十七卷爲理齋說要第十八卷爲理齋節要乃慶講學之書而綴於聖賢之後總名曰大成通志似亦未安也
</p>
<div class="section" id="title-23"><h2>
	續高士傳五卷<span class="jiazhu">浙江鮑士恭家藏本</span>
</h2></div>
<p class="em2">
	國朝高兆撰兆字雲客侯官人王晫今世說曰高雲客少遭䘮亂自江左還舊鄕布衣蔬食塊處蓬室中采摭隱逸輯爲續高士傳鑒别精嚴論者謂其才識不讓士安即此編也據卷首陶澂序稱其始晉皇甫士安斷於有明之穆廟中間千餘年共得一百四十三人微顯闡幽循名責實起辛丑八月至壬寅二月始告成蓋創稿於順治十八年蕆事於康熙元年也其去取頗不茍故陳日浴序稱其凡名入仕籍後挂冠者黜迷溺於老佛之學者黜然宋种放隱節不終反登簡牘元褚伯秀實道士所註莊子義海纂微今尚著錄也
</p>
<div class="section" id="title-24"><h2>
	理學備考三十四卷<span class="jiazhu">江西巡撫採進本</span>
</h2></div>
<p class="em2">
	國朝范鄗鼎撰鄗鼎字彪西洪洞人康熙丁未進士以養親不仕終於家是編備列有明一代講學諸儒初刻於康熙辛酉卷一至卷六掇取辛全理學名臣錄卷七至卷十掇取孫奇逢理學宗傳十一卷至十六卷乃鄗鼎所續補也續刻於巳巳再續刻於甲戌十七十八卷掇取熊賜履學統十九卷至二十九卷掇取張夏雒閩淵源錄三十卷至三十四卷掇取黃宗羲明儒學案計所自作者僅六卷而已其說不出於一家其文不岀於一手宜其體例之參差矣
</p>
<div class="section" id="title-25"><h2>
	勝朝彤史拾遺記六卷<span class="jiazhu">浙江巡撫採進本</span>
</h2></div>
<p class="em2">
	國朝毛奇齡撰奇齡有仲氏易已著錄是書皆明一代后妃列傳自稱初得其父所藏宫闈紀聞一卷載事不確文不雅馴後預修明史分撰天順成化弘治正德四朝后妃傳因搜考史宬闕畧特甚乃仍取外史所記與實錄參修而掇其謄稿合之宫闈紀聞撰爲此書凡六十五傳其中如鄭金蓮王滿堂於史例不得立傳崇禎末宫人費氏靑霞女子等於史例當别入列女傳即是書以拾遺爲名不得拘以史例亦應隨事附錄不得自爲一傳雜於后妃中也其叙述則頗有法然大端已采入正史此無庸複錄矣
</p>
<div class="section" id="title-26"><h2>
	留溪外傳十八卷<span class="jiazhu">江蘇周厚堉家藏本</span>
</h2></div>
<p class="em2">
	國朝陳鼎撰鼎有東林列傳已著錄是書凡分十三部曰忠義曰孝友曰理學曰隱逸曰廉能曰義俠曰遊藝曰苦節曰節烈曰貞孝曰閫德曰神仙曰緇流所紀皆明末國初之事其間畸節卓行頗足以闡揚幽隱然其事蹟由於徵送觀卷首徵事啟末附載二行云凡有事實可寄至江寧承恩寺前刻匠蔡舟敬家或揚州新盛街岱寶樓書坊轉付云云則仍然徵選詩文標榜聲氣之風未可據爲實錄如張潮諸人生而立傳殊非蓋棺論定之義其間怪異諸事尤近於小說家言不足道也
</p>
<div class="section" id="title-27"><h2>
	明儒林錄十九卷<span class="jiazhu">兩淮鹽政採進本</span>
</h2></div>
<p class="em2">
	國朝張恒撰恒字北山松江人朱彝尊之中表也而彝尊志在稽古恒則志在講學所見頗歧是集紀明代兩浙諸儒言行所載未爲詳備附采語錄之類亦過於繁冗
</p>
<div class="section" id="title-28"><h2>
	雒閩源流錄十九卷<span class="jiazhu">江蘇巡撫採進本</span>
</h2></div>
<p class="em2">
	國朝張夏撰夏有楊文靖年譜補遺已著錄是書取有明一代講學之儒分别其門戶成於康熙壬戌大指闡雒閩之緖而力闢新會餘姚之說自一卷至十三卷列爲雒閩之學者正宗十六人羽翼三十九人儒林一百九十二人併合傳附傳者共二百五十餘人十四卷爲新會之學十五卷爲餘姚之學所列羽翼八人儒林三十九人而正宗則缺十八十九二卷謂之補編所列僅儒林五十八人併羽翼之名亦不予之矣自明以來講學者釀爲朋黨百計相傾王守仁作朱子晩年定論程敏政作道一編欲援朱子以附陸氏論者譏其舞文張烈作王學質疑熊賜履作閑道錄又詆斥陸王幾不使居於人類論者亦譏其好勝雖各以衛道爲名而本意所在天下得而窺之也夏此書以程朱之派爲主而於陸氏之派亦節取所長以示不存門戶之見用意較爲深密然卷首稱明太祖以理學開國䛕頌幾四五百言以爲直接堯舜禹湯文武之統殊非篤論亦非事實其凡例稱人品自人品學術自學術如趙南星楊漣繆昌期李應昇諸人可謂之忠臣不可列之於儒林立說尤僻豈程朱之傳惟教人作語錄乎
</p>
<div class="section" id="title-29"><h2>
	錫山宦賢考畧三卷<span class="jiazhu">江蘇周厚堉家藏本</span>
</h2></div>
<p class="em2">
	國朝張夏胡永禔同撰永禔字鴻儀與夏同里是編取無錫名宦鄉賢二祠及崇正書院所祀諸先儒起宋訖明皆詳其仕履撮其事實彚爲一編上卷名宦中卷崇正諸儒下卷鄉賢書成於康熙甲子在雒閩源流錄後二年
</p>
<div class="section" id="title-30"><h2>
	吳越順存集三卷外集一卷<span class="jiazhu">兩淮鹽政採進本</span>
</h2></div>
<p class="em2">
	國朝吳允嘉撰允嘉字志上錢塘人是書輯吳越錢氏誥冊逸事併詳攷其子孫之以文學仕宦顯者薈萃成書蓋允嘉本錢姓吳越王之裔也
</p>
<div class="section" id="title-31"><h2>
	道南正學編三卷<span class="jiazhu">浙江巡撫採進本</span>
</h2></div>
<p class="em2">
	國朝錢肅潤撰肅潤有尚書體要已著錄是書成於康熙辛未所錄皆從祀東林書院諸人自序謂不拘世代不叙年數不論地位不限科目率以入祠之先後爲次第故元人列明人後焉其末以國朝孫承澤王崇簡二人終承澤傳首曰崇禎辛未進士官至吏部侍郎使不知承澤始末者不將以爲明之吏部侍郎乎
</p>
<div class="section" id="title-32"><h2>
	又尚集二卷<span class="jiazhu">江西巡撫採進本</span>
</h2></div>
<p class="em2">
	國朝何屬乾撰屬乾字不息江西廣昌人由副榜貢生官永新縣訓導是書纂輯永新名宦鄉賢事蹟以已入祀典者各撰小傳自三國分疆迄國朝康熙中分爲上下二卷其傳末論斷多附見軼事與傳意不相重複頗得史記遺意云
</p>
<div class="section" id="title-33"><h2>
	聖宗集要八卷<span class="jiazhu">兩江總督採進本</span>
</h2></div>
<p class="em2">
	國朝費緯祹撰緯裪字約齋鄞縣人是書上溯皇古下迄有明凡大聖大賢及講學之儒輯爲一編取大宗之義故以聖宗爲名然如穆修傳後盛推陳摶躋之於儒宗謂伏羲神農黃帝皆二百歲顓頊舜禹皆百餘歲伊尹百歲文武九十餘歲可以識修煉之道在於凝道淡泊栖志和平時動靜以固元神宣慈惠以培陰德淸心寡慾以培養天年又謂道家者流施之於治則結繩之治可復云云古來有此道學乎
</p>
<div class="section" id="title-34"><h2>
	卓行錄四卷<span class="jiazhu">浙江巡撫採進本</span>
</h2></div>
<p class="em2">
	國朝黃容撰容字叙九吳江人是書成於康熙庚辰所錄多明末國初之事後有自序稱集中體例主於表彰潛德蒐輯逸事其事迹赫赫在天壤他書具載者反不多錄然而孫承宗之死節史籍彰彰似不在潛德之列而龔佩潛女一條云九龍龔佩潛以進士遇國難投秦淮以死有才女能詩云云此在佩潛爲卓行其女能詩未爲卓行也
</p>
<div class="section" id="title-35"><h2>
	荆門耆舊紀畧三卷列女紀畧一卷<span class="jiazhu">浙江巡撫採進本</span>
</h2></div>
<p class="em2">
	國朝胡作柄撰作柄荆門人荆門舊有志明季兵燹散佚無存作柄於康熙戊戌己亥間初爲耆舊一編志其鄉之人物續又以宋以來列女別爲一編附焉兩編皆自爲之序其於老萊子後次以黃歇但曰爲李園所制不著所終歇之怙權盜國果可列鄉賢爼豆間乎其論宋王大用死難一條據土人祠廟以辨宋史記其降元之誣固善善從長之義然無徵不信也
</p>
<div class="section" id="title-36"><h2>
	學統五十六卷<span class="jiazhu">湖北巡撫採進本</span>
</h2></div>
<p class="em2">
	國朝熊賜履撰賜履字敬修孝感人康熙戊戌進士官至大學士是書以孔子顔子曾子子思孟子周子二程子朱子九人爲正統以閔子以下至明羅欽順二十三人爲翼統以冉伯牛以下至明高攀龍一百七十八人爲附統以荀卿以下至王守仁七人爲襍統以老莊楊墨告子及二氏之流爲異統夫尚論古人辨其行事之醇疵立言之得失俾後人知所法戒足矣必錙錙銖銖較其品第而甲乙之未免與班固古今人表同一悠謬况薛瑄胡居仁羅欽順俱尊之稱字稱先生而伯牛子路諸賢乃皆卑之而書名軒輊之間不知何所確據又荀况揚雄王通蘇軾均以襍統而稱子陸九淵陳獻章王守仁又以襍統而書字褒貶之間亦自亂其例也
</p>
<div class="section" id="title-37"><h2>
	道統錄二卷附錄一卷<span class="jiazhu">江蘇巡撫採進本</span>
</h2></div>
<p class="em2">
	國朝張伯行撰伯行字孝先儀封人康熙乙丑進士官至禮部尚書諡淸恪是書自序謂曩於故書肆中購得道統傳一帙乃仇熙所著因更爲增輯上卷載伏羲神農黃帝堯舜禹湯文武周公孔子及顔曾思孟下卷載周程張朱其附錄中則載臯稷契益伊尹萊朱傅說太公召公散宜生及楊時羅從彦李侗謝良佐尹焞人各一傳述其言行而以總論冠於卷端
</p>
<div class="section" id="title-38"><h2>
	道南源委六卷<span class="jiazhu">河南巡撫採進本</span>
</h2></div>
<p class="em2">
	國朝張伯行編是編本明朱衡道南源委錄舊本重加考訂首卷自楊時至江杞三十六人次卷自羅從彦至陳紹叔八十一人三卷自朱子至陳總龜八十人四卷自李東至劉季裴九十六人外附朱子弟子張顯甫等十九人又著述可考者李琪等五十九人五卷自歐陽侊至黃三陽五十九人六卷自林希元至李逢基四十五人復以張書紳等五十一人有著述者類附焉
</p>
<div class="section" id="title-39"><h2>
	伊洛淵源續錄二十卷<span class="jiazhu">兩江總督採進本</span>
</h2></div>
<p class="em2">
	國朝張伯行撰是編因明謝鐸伊洛淵源續錄採輯未備薛應旂考亭淵源錄去取未嚴因重爲考訂以補正二家之闕失然書甫出而譚旭謀道續編又反覆千百言紏其漏胡寅眞德秀矣講學如聚訟亶其然乎有朱子之學識而後可定程子門人之得失此中進退恐非後學所易言也
</p>
<div class="section" id="title-40"><h2>
	嘉禾徵獻錄四十六卷<span class="jiazhu">兩淮馬裕家藏本</span>
</h2></div>
<p class="em2">
	國朝盛楓撰楓字丹山秀水人是書所紀皆明一代嘉興人物冠以妃主一卷後以職官分紀凡京朝官二十二卷外吏十八卷世職及死事諸將三卷附以儒學一卷文苑一卷其子孫不能自爲傳者則以史例附其祖父之下若無事蹟顯著者則備列其官階遷除而止若人非善類如施鳳來之附魏忠賢吳昌時之黨周延儒者則僅於目中列其名而特闕其傳以示戒如史仲彬之類亦間附以辨證其卜大同傳末又附洪武三年給頒戶帖一道以資考訂叙述頗爲詳贍惟其錄名徵獻而首冠以妃主殊乖義例又如趙文華傳盛稱其平倭功績又於其家祖父各爲立傳盛加推挹亦不免鄉曲之私也
</p>
<div class="section" id="title-41"><h2>
	人瑞錄一卷<span class="jiazhu">衍聖公孔昭焕家藏本</span>
</h2></div>
<p class="em2">
	國朝孔尚任撰尚任號東塘又號云亭山人曲阜人官至戶部郎中是書記康熙二十七年天下奏報壽民自七十歲至百歲以上者統三十七萬冇奇以著太平生息之盛
</p>
<div class="section" id="title-42"><h2>
	修史試筆二卷<span class="jiazhu">江西巡撫採進本</span>
</h2></div>
<p class="em2">
	國朝藍鼎元撰鼎元有平臺紀畧已著錄是編凡爲傳三十六篇起唐房杜終五代王朴各綴以論前有雍正戊申衡山曠敏本序謂鼎元欲修宋史而以此試筆先叙有唐名臣擇其忠節經濟之炳著者列爲傳云
</p>
<div class="section" id="title-43"><h2>
	道學淵源錄一卷<span class="jiazhu">直隸總督採進本</span>
</h2></div>
<p class="em2">
	國朝王植撰植有四書叅註已著錄是書取從祀孔廟先賢先儒條其事狀官爵並攷其從祀世代大約襲闕里志諸書爲之前有自序於朱陸流派爭之甚力
</p>
<div class="section" id="title-44"><h2>
	節婦傳十五卷<span class="jiazhu">江西巡撫採進本</span>
</h2></div>
<p class="em2">
	國朝楊錫紱撰錫紱字方來淸江人雍正丁未進士官至漕運總督諡勤慤是編蒐采近時節烈事迹各爲小傳惟據其耳目所及故未能賅備又每得一人即爲續刋故印行之本卷帙多寡往往不同云
</p>
<div class="section" id="title-45"><h2>
	黌祀紀蹟十卷<span class="jiazhu">福建巡撫採進本</span>
</h2></div>
<p class="em2">
	國朝康偉然撰偉然字中江漳州人由拔貢生官羅源縣教諭遷興化府教授是編取文廟崇祀先聖先賢各爲譜傳後附以春秋祀典禮樂器圖自明以來輯聖門事迹者最多此書成於雍正五年正值釐正祀典之後故所載位次一遵本朝定制校他本爲有體例然所輯事畧實不出諸書之外未能有所考訂也
</p>
<div class="section" id="title-46"><h2>
	關學編五卷<span class="jiazhu">江蘇巡撫採進本</span>
</h2></div>
<p class="em2">
	國朝王心敬撰心敬有豐川易說已著錄初明馮從吾作關學編心敬病其未備乃採摭諸書補其闕畧成此書從吾原編始於孔門弟子秦祖終於明代王之士心敬所續輯者於秦祖之前增伏羲泰伯仲雍文王武王周公六人於漢增董仲舒楊震二人明代則增從吾至單允昌凡六人又附以周傳誦党還醇白希彩劉波王侣諸人國朝惟李顒一人則心敬之師也明世關西講學其初皆本於薛瑄王恕又別立一宗學者稱爲三原支派大抵墨守主敬窮理之說而崇尚氣節不爲空談黃宗羲所謂風土之厚而加之以學問者從吾所紀梗槩已具心敬所廣推本羲皇以下諸帝王未免溯源太遠又董仲舒本廣川人心敬以其卒塟皆在關中因引入之亦未免郡縣志書牽合附會之習也
</p>
<div class="section" id="title-47"><h2>
	蜀碧四卷<span class="jiazhu">江西巡撫採進本</span>
</h2></div>
<p class="em2">
	國朝彭遵泗撰遵泗字磬泉丹稜人乾隆丁巳進士官翰林院編修是書紀蜀亂始末及一時死節士女其曰蜀碧者取萇弘之血三年化碧意也起明崇禎元年戊辰至我朝康熙二年癸卯末有附記及楊展劉道貞鐵脚板余飛等傳其書大旨以沈雲祚稱獻逆殘蜀由風俗之惡故爲此書備書死難者姓名以雪斯恥而體例冗襍如載桐城二老事與蜀事無關又如賊夢梓潼神以宗弟紅柬來謁諸事亦太涉神怪也
</p>
<div class="section" id="title-48"><h2>
	閩學志畧十七卷<span class="jiazhu">福建巡撫採進本</span>
</h2></div>
<p class="em2">
	國朝李淸馥撰淸馥有閩中理學淵源考已著錄是編取自唐迄明閩中之有關講學者人各系傳以志其畧蓋仿湯斌洛學編之例大旨以朱子爲宗朱子以後傳其教者皆錄之朱子以前則自歐陽詹以後亦仿斌例爲前編然隱逸之流似不在講學之例收之稍濫且唐宋元共八卷而明一代至九卷其時代先後亦多紊淆不及其閩中理學淵源考也
</p>
<div class="section" id="title-49"><h2>
	太學典祀彚考十四卷<span class="jiazhu">直隸總督採進本</span>
</h2></div>
<p class="em2">
	國朝張璿撰璿字玉衡宛平人官國子監典簿是書自孔子而下四配十哲以及先賢先儒凡祀於太學者悉裒其言行各爲之傳然意在務博多失詳考如子夏易傳子貢詩傳皆後人僞作而引作事實槩無辨正又歷代祀典如金石錄所載後魏太和元年立孔子廟延興四年太上皇帝祭孔子文之類皆佚不錄元設管勾一官見元文類歐陽玄序準此書附註百石史卒碑例亦所當收是又不免於䟽漏也
</p>
<div class="section" id="title-50"><h2>
	循良前傳約編四卷<span class="jiazhu">江蘇巡撫採進本</span>
</h2></div>
<p class="em2">
	國朝張先嶽撰先嶽字北拱晉江人是書一名歷代名吏錄採諸史循吏傳各以時代先後編次亦有旁取於他書者然爲數無幾也其所論斷亦罕新裁
</p>
<div class="section" id="title-51"><h2>
	學宫輯畧六卷<span class="jiazhu">河南巡撫採進本</span>
</h2></div>
<p class="em2">
	國朝余丙撰丙字敬捷禹州人是書於先師孔子及從祀先賢先儒俱攷其事蹟及世系里居編次成帙其祀於崇聖祠者皆併錄其言行其改祀於鄉者自鄭衆以下三人罷祀者公伯寮以下十三人亦皆附入焉間加案語以志從祀進退歲月叙述頗爲簡畧
</p>
<div class="section" id="title-52"><h2>
	吉州人文紀畧二十六卷<span class="jiazhu">江蘇巡撫採進本</span>
</h2></div>
<p class="em2">
	國朝郭景昌編景昌字旭瑞奉天人是書仿莆陽文獻志之例取吉安人物各爲之傳又以諸人撰著分類編次故統名曰人文列傳凡爲十三類曰理學名臣曰忠節名臣曰經濟名臣曰文學名臣曰内閣輔臣曰才力曰孝義曰死事曰淸正曰儒行曰隱逸曰科名曰列女撰著凡爲十九類曰詔曰冊曰制曰策曰表曰狀曰疏曰議曰論曰序曰記曰檄曰書曰跋曰傳曰贊曰墓誌銘墓表曰祭文曰歌賦頌說襍著
</p>
<div class="section" id="title-53"><h2>
	孝史十卷<span class="jiazhu">兩江總督採進本</span>
</h2></div>
<p class="em2">
	國朝錢尚衡撰尚衡字雲林烏程人是書編次古人孝行上自唐虞下迄明季以朝代先後爲次其所採錄本之正史及一統志爲多其子鳳文復蒐訪稗官小說續補成編各傳之後亦或附以論斷其自序謂割股刳肝卧氷埋兒之類雖於不敢毁傷之義有乖然愚孝之人忘身事親又不忍使之冺没是尚屬原情之論善善從長至於建德農人以踐虎約而甘蹈亡身之危尚衡稱爲守信達命則所見太偏矣
</p>
<p class="em2">
	右傳記類總錄之屬二百九部二千三百三十七卷<span class="jiazhu">内六部無卷數</span>皆附存目
</p> 



</div></body></html>