<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷五十八·史部十四（傳記類二）</title></head><body><div id="text">

<p>
<strong>欽定四庫全書總目卷五十八</strong>
</p>
<div class="section" id="title-0"><h1>
	史部十四
</h1><hr/></div>
<div class="section" id="title-1"><h2>
	傳記類二
</h2></div>
<div class="section" id="title-2"><h2>
	敬鄉錄十四卷<span class="jiazhu">浙江汪啟淑家藏本</span>
</h2></div>
<p class="em2">
	元吳師道撰師道有戰國策校註已著錄是編以宋婺守洪遵東陽志所記人物尚有遺漏因蒐錄舊聞以補其闕始自梁朝迄於宋末每人先次其行畧而附錄其所著詩文亦有止著其目者或已散佚或從刪汰也明正德間金華守趙鶴有金華文統十三卷蓋以是錄爲藍本然鶴所編次往往重複舛漏如此錄載潘良貴矯齋記靜勝齋記答雷公達書君子有三戒說四篇而文統止載矯齋記及雷公達書二篇刪汰漫無義例殊不及師道本書又如宋方符所編宗忠簡遺集師道謂不及見故集中封事諸篇此錄不載然此錄有贈鷄山陳七四秀才五言一首方符所編轉未之及則零篇散什藉以存者不少矣至所編輯宋人小傳猶在宋史未成以前故記載多有異同若謂梅執禮密與諸將謀奪萬勝門夜入金營刼二帝歸范瓊以爲無益獨吳革與趙子方結軍民得衆數萬王時雍徐秉哲聞之懼使瓊泄謀於金師宋史及東都事畧本傳俱不載僅畧見三朝北盟會編中惟此書言之頗悉又若宋史載嘉定十四年三月丁亥金師破黃州知州事何大節棄城遁死己亥金師陷蘄州知州事李誠之死之是錄載李誠之死事與宋史合而於何大節之遁則引劉克莊答傅諫議伯成書辨大節初護齊安官吏士民過武昌復自還齊安固守半月城破金師擁入大節死於赤壁磯下則大節實未嘗遁此事與史頗異亦可以資考證元好問中州集以詩存史爲世所重師道此書殆與相埒以其因人物以存文章非因文章以存人物與好問體例畧殊故隸之於傳記類焉
</p>
<div class="section" id="title-3"><h2>
	唐才子傳八卷<span class="jiazhu">永樂大典本</span>
</h2></div>
<p class="em2">
	元辛文房撰文房字良史西域人其始末不見於史傳惟陸友仁研北襍志稱其能詩與王執謙齊名蘇天爵元文類中載其蘇小小歌一篇耳是書原本凡十卷總三百九十七人下至妓女女道士之類亦皆載入其見於新舊唐書者僅百人餘皆從傳記說部各書采葺其體例因詩繫人故有唐名人非卓有詩名者不錄即所載之人亦多詳其逸事及著作之傳否而於功業行誼則祗撮其梗槪蓋以論文爲主不以記事爲主也大抵於初盛稍畧中晩以後漸詳至李建勳孫魴沈彬江爲廖圖熊皦孟賓于孟貫陳摶之倫均有專傳則下包五代矣考楊士奇東里集有是書跋是明初尚有完帙故永樂大典目錄於傳字韻内載其全書今傳字一韻適佚世間遂無傳本然幸其各韻之内尚雜引其文今隨條摭拾裒輯編次共得二百三十四人又附傳者四十四人共二百七十八人謹依次訂正釐爲八卷按楊士奇跋稱是書凡行事不關大體不足爲勸戒者不錄又稱襍以臆說不盡可據今考編中如許渾傳稱其夢遊崑崙李羣玉傳稱其夢見神女襍采孟棨本事詩范攄雲溪友議荒唐之說無當史裁又如儲光羲汚祿山僞命而稱其養浩然之氣尤乖大義他如謂駱賓王與宋之問唱和靈隱寺中謂中興間氣集爲高適所選謂李商隱曾爲廣州都督謂唐人效杜甫者惟唐彥謙一人乖舛不一而足蓋文房抄掇繁富或未暇檢詳故謬誤牴牾往往襍見然較計有功唐詩紀事叙述差有條理文筆亦秀潤可觀傳後間綴以論多掎摭詩家利病亦足以津逮藝林於學詩者考訂之功固不爲無補焉
</p>
<div class="section" id="title-4"><h2>
	元朝名臣事畧十五卷<span class="jiazhu">大學士于敏中家藏本</span>
</h2></div>
<p class="em2">
	元蘇天爵撰天爵字伯修眞定人由國子學生試第一釋褐授從仕郎蘇州判官終浙江行省叅知政事事蹟具元史本傳此書記元代名臣事實始穆呼哩<span class="jiazhu">原作木華黎今改正</span>終劉因凡四十七人大抵據諸家文集所載墓碑墓誌行狀家傳爲多其襍書可徵信者亦採掇焉一一註其所岀以示有徵蓋仿朱子名臣言行錄例而始末較詳又兼仿杜大珪名臣碑傳琬琰集例但有所棄取不盡錄全篇耳後蘇霖作有官龜鑑於當代事跡皆採是書元史列傳亦皆與是書相出入足知其不失爲信史矣
</p>
<div class="section" id="title-5"><h2>
	浦陽人物記二卷<span class="jiazhu">浙江范懋柱家天一閣藏本</span>
</h2></div>
<p class="em2">
	明宋濂撰濂有洪武聖政記已著錄是書凡五目曰忠義曰孝友曰政事曰文學曰貞節所紀共二十有九人而以進士題名一篇附於後歐陽玄序稱其至公甚當不以私意爲予奪蓋濓本以文章名世故所作皆具有史法其書本成於元時後人編輯濂集者止採錄其論贊而全書則仍別行此本爲明弘治中歷陽王珍所重刻卷末有濂自跋稱始立槀而廉侯景淵遽取刊布牴牾者多今補定五十餘處視舊行爲小勝末題至正十三年此跋濓集亦未收蓋濓元時所作集多失載今所傳未刻稿皆至正時之遺文可以互證也
</p>
<div class="section" id="title-6"><h2>
	古今列女傳三卷<span class="jiazhu">兩江總督採進本</span>
</h2></div>
<p class="em2">
	明解縉等奉勅撰先是洪武中孝慈高皇后每聽女史讀書至列女傳謂宜加討論因請於太祖命儒臣考訂未就永樂元年成祖旣追上高皇后尊諡册寳仁孝皇后因復以此書爲言遂命縉及黃淮胡廣胡儼楊榮金幼孜楊士奇王洪蔣驥沈度等同加編輯書成上進帝自製序文刊印頒行上卷皆歷代后妃中卷諸侯大夫妻下卷士庶人妻時仁孝皇后作貞烈事實以闡幽微顯頗留意風教故諸臣編輯是書稍爲經意不似五經四書大全之潦草所錄事蹟起自有虞迄於元明漢以前多本之劉向書後代則畧取各史列女傳而以明初人附益之去取頗見審愼蓋在明代官書之中猶爲善本此爲秀水項元汴家所藏乃明内府初刊之板黄虞稷千頃堂書目稱此書成於永樂元年十二月今考成祖御製序實題九月朔旦知虞稷未見原書僅據傳聞著錄矣
</p>
<div class="section" id="title-7"><h2>
	殿閣詞林記二十二卷<span class="jiazhu">浙江范懋柱家天一閣藏本</span>
</h2></div>
<p class="em2">
	明廖道南撰道南有楚紀已著錄道南自正德辛巳改庶吉士由編修歷官侍講學士在禁垣最久嫻習掌故因集詞林殿閣宮坊臺省諸臣舊事分類記載以成是編其例凡仕至華蓋武英諸殿者曰殿學文淵東閣者曰閣學兼六館者曰館學晉詹事者曰宮學屬春坊者曰坊學屬宏文者亦曰館學典成均者曰廱學陞本院者曰卿學有節義者曰贈學擅書翰者曰藝學終始本院者曰院學大槪仿列傳之例悉載其官階恩遇而事實亦附見焉自卷九以下標題皆作國子監祭酒黃佐侍講學士廖道南同編蓋道南採掇黃佐翰林記之文不没所自猶有前輩篤實之遺今亦仍從舊本並存其名焉
</p>
<div class="section" id="title-8"><h2>
	嘉靖以來首輔傳八卷<span class="jiazhu">浙江汪啟淑家藏本</span>
</h2></div>
<p class="em2">
	明王世貞撰世貞有弇山堂别集已著錄是編乃紀世宗穆宗神宗三朝閣臣事蹟案明自太祖罷設丞相分其事權於六部至成祖始命儒臣入直文淵閣叅預機務但稱閣臣而不以相名其後閹倖干政閣臣多碌碌充位至嘉靖間始委政内閣而居首揆者責任尤專凡一時政治得失皆視其人爲輕重故世貞作此書斷自嘉靖爲始以明積漸所由來前有總序稱閣臣沿革始末巳具年表者即指弇山堂别集中之百官表也其所載始楊廷和訖申時行皆以首輔爲主而間以他人事蹟附之於當時國事是非及賢姦進退之故序次詳悉頗得史法惟世貞與王錫爵同鄕錫爵家嘗妄言其女得道仙去世貞據爲作傳當時劾錫爵者或并劾世貞及世貞作此書時仍載入曇陽子事以申巳說不免文過遂非其餘所紀則大抵近實可與正史相叅證不以一節之謬棄其全書也
</p>
<div class="section" id="title-9"><h2>
	明名臣琬琰錄二十四卷續錄二十二卷<span class="jiazhu">浙江孫仰曾家藏本</span>
</h2></div>
<p class="em2">
	明徐紘編紘字朝文武進人弘治庚戌進士以刑部郎中出爲廣東按察司僉事分巡嶺東終雲南按察使副使是書仿宋杜大珪名臣碑傳琬琰集而作所輯自洪武迄弘治九朝諸臣事蹟前錄所載一百十有七人續錄所載九十五人凡碑銘誌傳以及地志言行錄之類悉具焉其中如李景隆之喪師誤國不得謂之名臣惠安伯張昇在戚里中雖有賢聲而始終未嘗任事亦難與勲臣並列又如陳泰墓誌中稱寇深忌其才名嗾人誣劾而李賢所作深墓志亦在錄中乃極稱其持法嚴明雖自附識語調停究不免彼此矛盾然明自成弘以前風會淳厚士大夫之秉筆者類多質直不支無緣飾夸大之詞尚屬可以取信且其中如郁新吳壽昌等凡數十人皆史傳所不詳考獻徵文亦足以資證据固非小說家言掇拾傳聞搆虛無據者比也
</p>
<div class="section" id="title-10"><h2>
	今獻備遺四十二卷<span class="jiazhu">浙江巡撫採進本</span>
</h2></div>
<p class="em2">
	明項篤壽撰篤壽有小司馬奏草已著錄是編採明代名臣事蹟編爲列傳起洪武訖弘治計二百四人蓋本袁袠所著而稍增損之明史藝文志亦載其目其曰備遺者自序謂姑備遺忘蓋謙不以作史自任耳明人學無根柢而最好著書尤好作私史其以累朝人物彚輯成編者如雷禮之列卿記楊豫孫之名臣琬琰錄焦竑之國史獻徵錄卷帙最爲浩博而冗襍汜濫不免多所牴牾惟篤壽此書頗簡明有法其中所載如劉基飮西湖上見西北雲氣謂是天子氣在金陵我當輔之此術家附會悠謬之談篤壽乃著之基傳中殊失别擇又如徐有貞之悍騺李東陽之摸稜張孚敬之偏愎皆未可稱一代完人而篤壽推尊過甚其進退亦爲寡識然叙述詳贍凡年月先後事跡異同皆可爲博考叅稽之助於史學亦未嘗無裨焉
</p>
<div class="section" id="title-11"><h2>
	百越先賢志四卷<span class="jiazhu">兩淮鹽政採進本</span>
</h2></div>
<p class="em2">
	明區大任撰大任字楨伯廣東順德人嘉靖壬戌以歲貢除江都訓導遷光州學正又遷國子監博士官至南京戶部郎中明史文苑傳附見黃佐傳中蓋大任佐之門人也南方之國越爲大自勾踐六世孫無疆爲楚所敗諸子散處海上其著者東越無諸都東冶至漳泉故閩越也東海王揺都於永嘉故甌越也自湘灕而南故西越也牂牁西下邕雍綏建故駱越也統而名之謂之百越大任家於南越因蒐輯百越先賢斷自東漢得一百二十人各爲之傳所收兼及會稽以勾踐舊疆自南越北盡會稽故也惟秦會稽郡跨有吳地者不載以非越之舊也書中所載如趙煜以著述見收而作越紐錄之袁康吳平事出王充論衡乃不見載方技收徐登趙炳董奉介象而作叅同契之魏伯陽亦上虞人名見葛洪神仙傳復不見載蓋大任多憑史傳而不甚採錄襍書其間有遺漏在此其體例謹嚴勝于地志之冗蔓亦即在此至於引用史文刊除不盡如梅福傳稱語見成紀此自漢書之文此書無成帝本紀何得有此語亦未免失之因仍而每傳之末必註所據某書又據某書叅修一句一字必有所本尤勝於他家之杜撰均未可以一眚議之黃佐修廣東新志漢以前之人物小傳皆採是書蓋亦深知纂述之不苟矣萬曆壬辰其鄉人游朴嘗爲鋟板歲久散佚僅存抄帙第二卷中養奮傳傳蠹地傳鄧盛傳綦毋俊傳李進傳皆殘缺陳某一傳殘缺尤甚僅存姓而佚其名今亦各仍原本從闕疑之義焉
</p>
<div class="section" id="title-12"><h2>
	元儒考畧四卷<span class="jiazhu">浙江巡撫採進本</span>
</h2></div>
<p class="em2">
	明馮從吾撰從吾字仲好長安人萬曆己丑進士改庶吉士又改御史以上疏言事廷杖歷遷左副都御史以爭紅丸梃擊事乞歸起工部尚書以疾辭後竟削奪及奄黨敗詔復官諡恭定事蹟具明史本傳是編乃集元代諸儒事實各爲小傳大抵以元史儒學傳爲主而旁採志乘附益之中有大書特傳者亦有細書附傳者皆據其學術之高下以爲進退體例頗爲叢碎又名姓往往乖舛如歐陽玄別號圭齋今乃竟題作歐陽圭旣以號作名又刪去一字校讐亦未免太踈然宋儒好附門牆於淵源最悉明儒喜爭同異於宗派尤詳語錄學案動輒災梨不啻汗牛充棟惟元儒篤實不甚近名故講學之書傳世者絶少亦無滙合諸家勒爲一帙以著相傳之系者從吾掇拾殘剩補輯此編以畧見一代儒林之梗槪存之亦足資考證物有以少見珍者此之謂歟
</p>
<div class="section" id="title-13"><h2>
	欽定宗室王公功績表傳十二卷
</h2></div>
<p class="em2">
	乾隆四十六年奉勅撰初乾隆二十九年命宗人府内閣考核宗室王公功績輯爲表一卷詳列封爵世系傳五卷第一卷第二卷爲親王第三卷爲郡王第四卷爲貝勒貝子鎭國公輔國公第五卷爲王貝勒獲罪褫爵而舊有勲勞者通三十一人又附傳二十一人於乾隆三十年六月告成嗣以所述簡親王喇布順承郡王勒爾錦貝勒洞鄂事迹皆不詳悉又順承郡王傳中生有神力之語亦涉不經乃詔國史館恭檢實錄紅本重爲改撰前表後傳體例如舊立傳人數亦如舊而事必具其始末語必求其徵信則視舊詳且核焉考古者同姓分封惟周爲盛然文昭武穆惟魯公伯禽有淮徐之功耳諸史列傳載從龍戰伐雖不乏㦤親亦從無多至四五十人並奮起鷹揚銘勲竹帛共襄萬世之鴻基者蓋我國家世德作求克承天眷貞元會合光嶽氣鍾太玄渾灝之精旣挺生乎列聖扶輿淸淑之氣遂並萃於宗盟記所謂天降時雨山川出雲乘時佐命非偶然也至我皇上篤念周親不忘舊績俾效命風雲之會者得以表章併使席榮珪組之班者知所觀感用以本支百世帶礪萬年所爲垂訓而示勸者聖意尤深遠矣參稽詳愼必再易稿而始成書者豈徒然哉
</p>
<div class="section" id="title-14"><h2>
	欽定蒙古王公功績表傳十二卷
</h2></div>
<p class="em2">
	乾隆四十四年奉勅撰體例與宗室王公功績表傳同考今蒙古諸部其人率元之部族其地則遼之故疆自遼初上溯於漢初攻伐之事未嘗絶自元末下訖於明末攻伐之事亦未嘗絶固由風氣剛勁習於戰鬬恒不肯服屬於人亦由威德不足以攝之故不爲用而反爲患也我國家龍興東土七德昭宣叛盟者芟鋤歸命者綏輯自察哈爾林丹汗恃其頑梗卒就滅亡外天命四年科爾沁首先内附郭爾多斯杜爾伯忒札頼特隨之天聰元年敖漢柰曼來歸二年巴林札魯特來歸三年土黙特來歸六年阿祿科爾沁歸化城土黙特來歸七年四子部落吳喇忒翁牛特喀溂沁來歸八年嵩齊忒烏朱穆秦克西克騰毛明安來歸九年阿霸垓蘇尼特鄂爾多斯來歸崇德初阿霸哈納爾亦來歸莫不際會風雲攀龍附鳳執殳效命拔幟先登雖彭濮盧髳景從周武亦蔑以加於是焉故折衝禦侮之力名勒乎旂常分茅胙土之榮慶延於孫子迄今檢閱新編披尋舊迹仰見我列聖提挈乾綱驅策羣力長駕遠馭之畧能使柳城松漠中外一家咸稽首而効心膂其炳然可傳者章章如是誠爲前史所未聞不但諸王公勲業爛然爲足炳耀丹靑也
</p>
<div class="section" id="title-15"><h2>
	欽定八旗滿洲氏族通譜八十卷
</h2></div>
<p class="em2">
	乾隆九年奉勅撰凡甲族謂之大姓其次則謂之乙姓各詳其受氏之源並始居之地猶劉之標望於彭城韓之溯派於昌黎也或同姓而異居者則以其地識之<span class="jiazhu">如蘇完瓜爾佳氏葉赫瓜爾佳氏之類</span>猶王之別太原瑯琊李之判隴西趙郡也或雖同姓而異旗者則連類附見之猶裴之有東西阮之有南北也其賜姓者仍列於本族惟詳其蒙賜之由以昭光寵而不淆其昭穆蒙古高麗尼堪臺尼堪撫順尼堪久隸八旗者亦追溯從來附著於末每一姓中取其勲勞茂著者冠冕於首各系小傳以示旌異其子孫世系官爵以次綴書如元和姓纂之例考古者族姓掌於官至春秋之末智果別族爲輔氏猶聞於太史秦漢以來古制不存家牒乃作劉歆七畧稱案揚子雲家牒以甘露二年生是也<span class="jiazhu">案語見李善文選注</span>私記之書亦作世本是也六代及唐雖以門地相高而附會攀援動輒踈舛白居易一朝名士自叙世系乃以楚白公勝秦白乙丙一脉相承他可槩見矣洎乎兩宋譜學遂絶非世家舊姓罕能確述其宗派者豈非不掌於官各以臆說之故歟惟我國家法度修明自開創之初從龍部屬皆什伍相保聚族而居有古比閭族黨之遺意故其民數可考而生卒必聞於官子孫必登於籍故其族系亦最明披讀是編古太史之成規猶可槪見八旗之枝幹相維臂指相屬亦可槪見聖人制作同符三代類如此猗歟盛矣
</p>
<div class="section" id="title-16"><h2>
	欽定勝朝殉節諸臣錄十二卷
</h2></div>
<p class="em2">
	乾隆四十一年奉勅撰明自萬曆以還朝綱日紊中原瓦解景命潛移我國家肇造丕基龍興東土王師順動望若雲霓而當時守土諸臣各爲其主往往殞身碎首喋血危疆逮乎掃蕩妖氛宅中定鼎乾坤再造陬澨咸歸而故老遺臣猶思以螳臂當車致煩齊斧載諸史冊一一可稽我皇上幾餘覽古軫惻遺忠念其冐刄攖鋒雖屬不知天運而疾風勁草百折不移要爲死不忘君無慚臣節用加贈典以勵綱常特命大學士九卿京堂翰詹科道集議於廷俾各以原官賜之新諡蓋聖人之心大公至正視天下之善一也至於崇禎之季銅馬縱橫或百戰捐生或孤城效死雖將傾之厦一木難支而毅魄英魂自足千古自范景文等二十餘人已蒙世祖章皇帝易名賜祭炳燿丹靑外其縶馬埋輪沉淵伏劍在甲申三月以前者並命博徵載籍詳錄芳踪若夫壬午革除傳疑行遯致身一錄見聞雖有異詞抗節諸臣生死要爲定據亦詳爲甄錄追慰忠魂大抵以欽定明史爲主而叅以官修大淸一統志各省通志諸書皆臚列姓名考證事迹勒爲一編凡立身始末卓然可傳而又取義成仁搘拄名教者各予專諡共三十三人若平生無大表見而慷慨致命矢死靡他者彚爲通諡其較著者曰忠烈共一百二十四人曰忠節共一百二十二人其次曰烈愍共三百七十七人曰節愍共八百八十二人至於微官末秩諸生韋布及山樵市隱名姓無徵不能一一議諡者並祀於所在忠義祠共一千二百四十九人如楊維垣等失身閹黨一死僅足自贖者則不濫登焉書成奏進命以勝朝殉節諸臣錄爲名併親製宸章弁諸簡首宣付武英殿刊刻頒行以垂示久遠臣等竊惟自古代嬗之際其致身故國者毎多蒙以惡名故鄭樵謂晉史黨晉而不有魏凡忠於魏者目爲叛臣王凌諸葛誕毌邱儉之徒抱屈黃壤齊史黨齊而不有宋凡忠於宋者目爲逆黨袁粲劉秉沈攸之之徒含冤九原可見阿狥偏私率沿其陋其間即有追加褒贈如唐太宗之於堯君素宋太祖之於韓通亦不過偶及一二人而止誠自書契以來未有天地爲心渾融彼我闡明風教培植彝倫不以異代而岐視如我皇上者臣等恭繹詔旨仰見權衡予奪衮鉞昭然不獨勁節孤忠咸邀渥澤而明昭彰癉立千古臣道之防者春秋大義亦炳若日星敬讀是編彌凛然於皇極之彝訓矣
</p>
<div class="section" id="title-17"><h2>
	明儒學案六十二卷<span class="jiazhu">山東巡撫採進本</span>
</h2></div>
<p class="em2">
	國朝黃宗羲撰宗羲有易學象數論已著錄初周汝登作聖學宗傳孫鍾元又作理學宗傳宗羲以其書未粹且多所缺遺因搜采明一代講學諸人文集語錄辨別宗派輯爲此書凡河東學案二卷列薛瑄以下十五人三原學案一卷列王恕以下六人崇仁學案四卷列吳與弼以下十人白沙學案二卷列陳獻章以下十二人姚江學案一卷列王守仁一人附錄二人浙中相傳學案五卷列徐愛以下十八人江右相傳學案九卷列鄒守益以下二十七人附錄六人南中相傳學案三卷列黃省曾以下十一人楚中學案一卷列蔣信等二人北方相傳學案一卷列穆孔暉以下七人閩越相傳學案一卷列薛侃等二人止修學案一卷列李材一人泰州學案五卷列王艮以下十八人甘泉學案六卷列湛若水以下十一人諸儒學案上四卷列方孝孺以下十五人諸儒學案中七卷列羅欽順以下十人諸儒學案下五卷列李中以下十八人東林學案四卷列顧憲成以下十七人蕺山學案一卷列劉宗周一人而以師說一卷冠之所列自方孝孺以下十七人大抵朱陸分門以後至明而朱之傳流爲河東陸之傳流爲姚江其餘或出或入總往來於二派之間宗羲生於姚江欲抑王尊薛則不甘欲抑薛尊王則不敢故於薛之徒陽爲引重而陰致微詞於王之徒外示擊排而中存調護夫二家之學各有得失及其末流之弊議論多而是非起是非起而朋黨立恩讐轇轕毁譽糾紛正嘉以還賢者不免宗羲此書猶勝國門戶之餘風非專爲講學設也然於諸儒源流分合之故叙述頗詳猶可考見其得失知明季黨禍所由來是亦千古之炯鑑矣卷端仇兆鼇序及賈潤所評皆持論得平不阿所好併錄存之以備考鏡焉
</p>
<div class="section" id="title-18"><h2>
	中州人物攷八卷<span class="jiazhu">浙江鮑士恭家藏本</span>
</h2></div>
<p class="em2">
	國朝孫奇逢撰奇逢有讀易大旨已著錄是編載河南人物分爲七科一理學二經濟三忠節四淸直五方正六武功七隱逸而文士不與焉蓋意在黜華藻勵實行也所錄皆明人惟忠節之末附元蔡子英一人人各爲傳贊多者連數紙少或僅一行云無徵者則不詳不以詳畧爲褒貶也後一卷曰補遺曰續補不復以七科標目蓋不欲入之七科中故托詞於補續云爾然猶與七科一例雖布衣以公稱最後有名無傳者三十四人則直書其名矣其贊恕於常人而責備於賢者頗爲不苟惟張玉傳贊最爲紕繆考玉以元樞密知院叛而歸明而奇逢以爲善擇主是六臣奉璽歸梁皆善擇主也玉後輔佐燕王稱兵犯順殁於鐵鉉濟南之戰而奇逢以爲得死所是李日月助李希烈隕身鋒鏑亦得死所也且蔡子英義不忘元間關出塞卒奉故主以終奇逢旣列之忠節矣而又奬張玉之叛亂不自相矛盾乎至薛瑄本河津人李夢陽本慶陽人牽合而歸之中州又其末節矣奇逢雖以布衣終而當時實負重望湯斌至北面稱弟子其所著作非他郡邑傳記無足輕重者比故存其書而具論之俾讀是編者知其瑕瑜不相掩焉
</p>
<div class="section" id="title-19"><h2>
	東林列傳二十四卷<span class="jiazhu">浙江巡撫採進本</span>
</h2></div>
<p class="em2">
	國朝陳鼎撰鼎字定九江陰人明萬曆間無錫顧憲成與高攀龍重修宋楊時東林書院與同志講學其中聲氣蔓延趨附者幾遍天下互相標榜自立門戶流品亦遂糅襍迨魏忠賢亂政之初諸人力與枝拄未始非謀國之忠而同類之中賢姦先混使小人得伺隙而中之於是黨禍大興一時誅斥殆盡籍其名頒示天下至崇禎初權閹旣殛公論始明而餘孽尚存競思翻案議論益糾紛不定其間姦黠之徒見東林復盛競假借以張其鋒水火交爭彼此報復君子博虛名以釀實禍小人託公論以快私讐卒至國是日非迄明亡而後已是編所載一百八十餘人蓋即東林黨人榜及沈㴶温體仁等雷平蠅蚋諸錄所著名者也以節義炳著者彚載於前餘亦分傳並列臚叙事跡頗詳其中碩士端人固所不乏而依草附木者實繁有徒厥後樹幟分朋干撓時政禍患卒隱中於國家足知聚徒講學其流弊無所不至雖剏始諸人未必逆料如此而推原禍本一二君子不能不任其咎也此書仿龔頤正元祐黨籍傳之例於諸人之姓名履貫無不本末燦然俾讀者論世知人得以辨別賢姦而深思其薰蕕雜厠之所以然前事不忘後事之師其亦千古炯鑒矣
</p>
<div class="section" id="title-20"><h2>
	儒林宗派十六卷<span class="jiazhu">編修周永年家藏本</span>
</h2></div>
<p class="em2">
	國朝萬斯同撰斯同有廟制圖考已著錄是編紀孔子以下迄於明末諸儒授受源流各以時代爲次其上無師承後無弟子者別附著之自伊洛淵源錄出宋史遂以道學儒林分爲二傳非惟文章之士記誦之才不得列之於儒即自漢以來傳先聖之遺經者亦幾幾乎不得列於儒講學者遞相標榜務自尊大明以來談道統者揚已凌人互相排軋卒釀門戶之禍流毒無窮斯同目擊其弊因著此書所載斷自孔子以下杜僣王之失以正綱常凡漢後唐前傳經之儒一一具列除排擠之私以消朋黨其持論獨爲平允惟其附錄一門旁及老莊申韓之流未免矯枉過正又唐啖助之學傳之趙匡陸淳宋孫復之學傳於石介皆卓然自立一家宋代說經實濫觴於二子乃列之散儒之中不入宗派亦有所未安至於朱陸二派在元則金吳分承在明則薛王異尚四百年中出此入彼淵源有自脈絡不誣亦未可以朝代不同不爲明其宗系如斯之類雖皆未免少踈然較之學統學案諸書則可謂湔除錮習無畛域之見矣世所傳本僅十二卷此本出自歷城周氏較多四卷蓋其末年完備之定本云
</p>
<div class="section" id="title-21"><h2>
	明儒言行錄十卷續錄二卷<span class="jiazhu">浙江巡撫採進本</span>
</h2></div>
<p class="em2">
	國朝沈佳撰佳字昭嗣號復齋仁和人康熙戊戌進士官安化縣知縣是編仿朱子五朝名臣言行錄之例編次有明一代儒者各徵引諸書述其行事亦間摘其語錄附之所列始於葉儀迄於金鉉凡七十五人附見者七十四人續錄所列始於宋濓迄於黃淳耀凡五十九人附見者九人佳之學出於湯斌然斌叅酌於朱陸之間佳則一宗朱子故是編大旨以薛瑄爲明儒之宗於陳獻章則頗致不滿雖收王守仁於正集而守仁弟子則刪汰甚嚴王畿王艮咸不預焉持論頗爲淳謹初黃宗羲作明儒學案採摭最詳顧其學出於姚江雖於河津一派不敢昌言排擊而於王門末流諸人流於猖狂恣肆者亦頗爲回護門戶之見未免尚存佳撰此錄蓋陰以補救其偏鄞縣萬斯大宗羲之弟子也平生篤信師說而爲佳作是錄序亦但微以過嚴爲說而不能攻擊其失蓋亦心許之也學者以兩家之書互相叅證庶乎有明一代之學派可以得其平允矣正不必論甘而忌辛是丹而非素也
</p>
<div class="section" id="title-22"><h2>
	史傳三編五十六卷<span class="jiazhu">江西巡撫採進本</span>
</h2></div>
<p class="em2">
	國朝朱軾撰軾有周易傳義合訂已著錄是編凡名儒傳八卷名臣傳三十五卷又續傳五卷循吏傳八卷成於雍正戊申時明史尚未成書故所錄至元而止明以來傳名儒者大抵宗宋而祧漢唐而宋又斷自濂洛以下軾所爲傳上起田何伏生申公諸人不没其傳經之功中及董仲舒韓愈諸人不没其明道之力於宋則胡瑗孫復石介劉敞陳襄雖軌轍稍殊亦並見甄錄絶不存門戶之見可謂得聖賢之大公其以遷就利祿削揚雄馬融以祖尚玄虛削王弼何晏以假借經術削匡衡王安石亦特爲平允惟胡寅修怨於生母王柏披猖恣肆至刪改孔子之聖經咸預斯列似爲少濫據王福畤之虛詞爲薛收作贊亦未免失之不考耳名臣傳所列凡一百八十人去取頗爲矜愼續編所列又三十九人其凡例曰續編者何擇其次焉者也或卷帙編次巳定附之於後焉耳然見爲稍亞而乙之與失於偶漏而補之其品第則有間矣混而無別亦稍踈也循吏傳所列凡一百二十一人雖體例謹嚴而頗未賅備如何易于之類表表在人耳目者多見刊削其去取之例亦未明言殆不可解要其標舉典型以示效法所附論斷亦皆醇正固不失爲有裨世敎之書矣前有軾及蔡世遠總序二篇又三編各有專序一篇蓋名儒傳爲李淸植所纂名臣傳爲張江藍鼎元李鍾僑所纂循吏傳爲張福昶所纂世遠商榷之而軾則裁定之云
</p>
<div class="section" id="title-23"><h2>
	閩中理學淵源考九十二卷<span class="jiazhu">福建巡撫採進本</span>
</h2></div>
<p class="em2">
	國朝李淸馥撰淸馥字根侯安溪人大學士光地之孫以光地蔭授兵部員外郎官至廣平府知府是編本曰閩中師友淵源考故序文凡例尚稱舊名此本題理學淵源考蓋後來所改序作於草創之時成編以後復有增入也宋儒講學盛於二程其門人游楊呂謝號爲高足而楊時一派由羅從彥李侗而及朱子輾轉授受多在閩中故淸馥所述斷自楊時而分别支流下迄明末凡某派傳幾人某人又分爲某派四五百年之中尋端竟委若昭穆譜牒秩然有序其中家學相承以及友而不師者亦皆並列以明其學所自來其例每人各爲小傳傳末各註所據之書併以語錄文集有關論學之語摘錄於後考據頗爲詳核其例於敗名隳節貽玷門牆者則削除不載間有純駁互見者則棄短錄長如廖剛傳中删其初附和議一事胡寅傳中但叙不持生母服爲右正言章厦所劾而不詳載其由是則門戶之見猶未盡融白璧微瑕分别觀之可也
</p>
<p class="em2">
	右傳記類總錄之屬三十六部八百八卷皆文淵閣著錄
</p>
<p class="margin2">
	案合衆人之事爲一書亦傳類也其源出史記之儒林游俠循吏貨殖刺客諸傳其别自爲一書則成於劉向之列女傳册府元龜有總錄之目今取以名之
</p>
<div class="section" id="title-24"><h2>
	孫威敏征南錄一卷<span class="jiazhu">浙江鄭大節家藏本</span>
</h2></div>
<p class="em2">
	宋滕元發撰元發初名甫後以避高魯王諱以初字元發爲名而更字曰達道東陽人舉進士歷官龍圖閣學士諡章敏事蹟具宋史本傳此本前有結銜題承奉郎守大理評事通判湖州軍州事滕甫蓋猶未改名時所作也其書乃記皇祐四年孫沔平儂智高事其時沔爲安撫狄靑爲宣撫使沔與靑會兵計議進破智高於歸仁舖沔留治後事及師還余靖勒銘長沙專美狄靑朝廷亦以靑爲樞密使賞賚甚厚沔止加秩一等甫以爲南征之事本出沔議其措置完備又能以身下狄靑卒攘寇難因述爲此書以頌沔之績蓋沔知杭州時嘗奇甫才授以治劇守邊方畧具有知己之分故力爲之表暴如此考宋史載征儂智高事亦於狄靑傳爲詳而沔傳頗畧然此書備見於宋史藝文志陳振孫書錄解題當時皆不以爲誣殆必有說是亦考史者所宜兼存矣
</p>
<p class="margin2">
	案削平冦亂之事宜入襍史然此書爲表孫沔之功非記儂智高之變故入之傳記類中
</p>
<div class="section" id="title-25"><h2>
	驂鸞錄一卷<span class="jiazhu">浙江鮑士恭家藏本</span>
</h2></div>
<p class="em2">
	宋范成大撰成大字致能號石湖居士吳郡人紹興二十四年進士孝宗時累官權吏部尚書拜參知政事進資政殿學士提舉洞霄宮卒諡文穆事迹具宋史本傳此編乃乾道壬辰成大自中書舍人出知靜江府時紀途中所見其曰驂鸞者取韓愈詩遠勝登仙去飛鸞不暇驂語也書末有云若其風土之詳則有桂海虞衡志焉考虞衡志作於自桂林移帥成都時其初至粤時未有也則此書殆亦追加刪潤而成者歟中間序次頗古雅其辨元結浯溪中興頌一條排黃庭堅等之刻論尤得詩人忠厚之旨其載仰山孚忠廟有楊氏稱吳時加封司徒竹册尚存文稱保大元年又稱向得吳江村寺石幢所記亦以保大紀年因疑錢氏有浙時或曾用楊氏正朔以此二物爲證然考之於史錢楊屢相攻擊互有勝負其勢殊不相下斷無臣事淮南之理而楊氏亦自有武義順義乾貞太和諸年號其吳越之保大正當順義四五年亦不應有一國兩元之事成大所見或出自後人僞造也吳任臣作十國春秋紀元表於此事不加辨證當由未檢此書歟
</p>
<div class="section" id="title-26"><h2>
	吳船錄二卷<span class="jiazhu">浙江鮑士恭家藏本</span>
</h2></div>
<p class="em2">
	宋范成大撰成大於淳熙丁酉自四川制置使召還取水程赴臨安因隨日記所閱歷作爲此書自五月戊辰迄十月已巳於古蹟形勝言之最悉亦自有所考證如釋繼業紀乾德二年太祖遣三百僧往西方求舍利貝多葉書路程爲他說部所未載頗足以廣異聞又載所見蜀中古畫如伏虎觀孫太古畫李氷父子像靑城山丈人觀孫太古畫黃帝及三十二仙眞長生觀孫太古畫龍虎及玩丹石亭唐畫羅漢一板皆可補黃休復益州名畫記所未及又杜甫戎州詩重碧拈春酒句印本拈或作酤而成大謂叙州有碑本乃作拈字是亦注杜集者所宜引據也
</p>
<div class="section" id="title-27"><h2>
	入蜀記六卷<span class="jiazhu">光祿寺卿陸錫熊家藏本</span>
</h2></div>
<p class="em2">
	宋陸游撰游字務觀號放翁山陰人佃之孫宰之子初以蔭補登仕郎隆興初賜進士出身嘉泰初官至寳謨閣待制事蹟具宋史本傳游以乾道五年授夔州通判以次年閏六月十八日自山陰啟行十月二十七日抵夔州因述其道路所經以爲是記游本工文故於山川風土叙述頗爲雅潔而於考訂古跡尤所留意如丹陽皇業寺即史所謂皇基寺避唐玄宗諱而改李白詩所謂新豐酒者地在丹陽鎭江之間非長安之新豐甘露寺狠石多景樓皆非故蹟眞州迎鑾鎭乃徐温改名非周世宗時所改梅堯臣題瓜步祠詩誤以魏太武帝爲曹操唐慧寺祭悟空禪師文石刻保大九年乃南唐元宗非後主庾亮樓當在武昌不應在江州白居易詩及張舜臣南遷志並相沿而誤歐陽修詩江上孤峯蔽綠蘿句綠蘿乃溪名非泛指藤蘿宋玉宅在秭歸縣東舊有石刻因避太守家諱毁之皆足備輿圖之考證他如解杜甫詩長年三老字及攤錢字解蘇軾詩玉塔卧微瀾句解南方以七月六日作七夕之由辨李白集中姑孰十詠歸來乎笑矣乎僧伽歌懷素書歌諸篇皆宋敏求所竄入亦足廣見聞其他搜尋金石引據詩文以叅證地理者尤不可殫數非他家行記徒流連風景記載瑣屑者比也
</p>
<div class="section" id="title-28"><h2>
	西使記一卷<span class="jiazhu">兩淮鹽政採進本</span>
</h2></div>
<p class="em2">
	元劉郁撰郁眞定人是書記常德西使皇弟錫里庫軍中往返道途之所見王惲嘗載入玉堂雜記中此其别行之本也元史憲宗紀二年壬子秋遣錫喇征西域蘇丹諸國是歲錫喇薨三年癸丑夏六月命諸王錫里庫及烏蘭哈達帥師征西域法勒噶巴哈台等國八年戊午錫里庫討回回法勒噶平之擒其王遣使來獻捷攷世系表睿宗十一子次六曰錫里庫而諸王中别無錫喇郭侃傳侃壬子從錫里庫西征與此記所云壬子歲皇弟錫喇統諸軍奉詔西征凡六年拓境幾萬里者相合然則錫喇即錫里庫因元史爲明代所修故譯音訛舛一以爲錫喇一以爲錫里庫誤分二人而憲宗紀二年書錫喇薨三年重書錫里庫西征遂相承誤載也此記言常德西使在巳未正月蓋錫里庫獻捷之明年所記雖但據見聞不能攷證古迹然亦時有異聞郭侃傳所載與此畧同惟譯語時有訛異耳我皇上神武奮揚戡定西域崑崙月窟盡入版圖計常德所經今皆在屯田列障之内業已欽定西域圖志昭示億齡郁所記錄本不足道然據其所述亦足參稽道里考證古今之異同故仍錄而存之焉
</p>
<div class="section" id="title-29"><h2>
	保越錄一卷<span class="jiazhu">浙江吳玉墀家藏本</span>
</h2></div>
<p class="em2">
	不著撰人名氏載元順帝至正十九年明師攻紹興事是時明將爲胡大海禦之者張士誠將呂珍也凡攻三月卒不能下乃還是錄稱士誠兵曰我軍稱珍曰公殆士誠未亡時紹興人所紀其中稱明爲大軍及太祖高皇帝字則疑士誠亡後明人傳鈔所改耳紹興自是以後猶保守八年及至正二十六年始歸於明珍亦至是年湖州之敗乃降於徐達雖初事非主晩節不終而在紹興則不爲無功矣大海攻紹興挫衂及其縱兵滛掠發宋陵墓諸惡蹟明史皆不載所錄張正蒙妻韓氏女池奴馮道二妻抗節事明史亦皆不書尤足補史傳之遺也
</p>
<div class="section" id="title-30"><h2>
	閩粤巡視紀畧六卷<span class="jiazhu">浙江巡撫採進本</span>
</h2></div>
<p class="em2">
	國朝杜臻撰臻字肇余秀水人順治戊戌進士官至禮部尚書康熙二十二年臺灣旣平諸逆殄滅沿海人民皆安堵復業臻時爲工部尚書奉詔與内閣學士石柱往閩粤撫視畫定疆理以十一月啓程二十三年五月竣事因述其所經理大畧爲此書首沿海總圖次粤畧三卷次閩畧二卷次附紀臺灣澎湖合爲一卷蓋臻巡歷由廣達閩故以爲先後之序臺灣則未經親履其地第據咨訪所得者錄之故附於編末也書中排日記載凡沿海形勢及營伍制度兵數多寡縷列甚詳於諸洋列戍控置事宜俱能得其要領其山水古跡及前人題咏間爲考證亦可以資博覽蓋據所目見言之與摭拾輿記者固異也
</p>
<div class="section" id="title-31"><h2>
	松亭行記二卷<span class="jiazhu">通行本</span>
</h2></div>
<p class="em2">
	國朝高士奇撰士奇有春秋地名考畧已著錄康熙辛酉二月癸酉聖祖仁皇帝恭奉太皇太后幸温泉四月戊子駕出喜峰口士奇皆扈從因記其來往所經謂喜峰口爲古松亭關故以名書然松亭關在喜峰口外八十里士奇合而一之未詳考也所述灤河源流亦不明確至温泉有硃砂礬石硫黃三種聖祖御製幾暇格物編中言之甚明士奇曰侍禁闥典文翰之職不應不睹乃仍襲宋唐庚揣測之說殆不可解以其敘述山川風景足資考證而附載詩文亦皆可觀故所著塞北小抄別存其目而此編則仍錄之焉
</p>
<div class="section" id="title-32"><h2>
	扈從西巡日錄一卷<span class="jiazhu">大學士英廉購進本</span>
</h2></div>
<p class="em2">
	國朝高士奇撰康熙癸亥聖祖仁皇帝巡幸山西駐蹕五臺山士奇時以侍講供奉内廷扈從往來因記途中所聞見始于二月十二日甲申迄于三月初七日戊申凡山川古跡人物風土皆具考源流頗爲詳核而鑾輿時巡太平盛典亦一一具載伏而讀之猶仰見聖化咸熙豫游和樂之象洵足以傳示來兹卷末載詩二十四首皆其途中所作彚附於後者也士奇筆札本工又幸際聖朝預驂法從因得以筆之簡牘流布至今亦可謂遭逢之至幸而文士之至榮矣
</p>
<p class="em2">
	右傳記類襍錄之屬九部二十一卷皆文淵閣著錄
</p>
<p class="margin2">
	案傳記者總名也類而別之則叙一人之始末者爲傳之屬叙一事之始終者爲記之屬以上所錄皆叙事之文其類不一故曰襍焉
</p> 



</div></body></html>