<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百八十七·集部四十（總集類二）</title></head><body><div id="text">

<p>
<strong>欽定四庫全書總目卷一百八十七</strong>
</p>
<div class="section" id="title-0"><h1>
	集部四十
</h1><hr/></div>
<div class="section" id="title-1"><h2>
	總集類二
</h2></div>
<div class="section" id="title-2"><h2>
	坡門酬唱集二十三卷<span class="jiazhu">江蘇巡撫採進本</span>
</h2></div>
<p class="em2">
	宋邵浩編浩字叔義金華人前有張叔椿序云嵗已酉朅來豫章機幕邵君實隆興同升出示巨編目曰坡門酬唱總成六百六十篇命工鋟木以廣其傳末題紹興元年五月二十四日又有浩自作引云紹興戊寅浩年未冠肄業成均隆興癸未始得第以歸因取兩蘇公兄唱弟和及門下六君子平日屬和兩公之詩摭而錄之曰蘇門酬唱淳熙巳酉浩官豫章臨江謝公爲之作序且更曰坡門酬唱末題紹興庚戌四月一日考癸未爲孝宗隆興元年巳酉爲淳熙十六年上距高宗紹興元年辛亥巳五十九年且庚戌爲建炎四年亦不得題紹興二序紀年顯然有誤案淳熙巳酉孝宗内禪次年庚戌即光宗紹熙元年則序内紹興必紹熙之訛特據浩引所言叔椿序當先成乃浩引題四月叔椿序反題五月亦爲舛錯未合殆傳寫旣久或經後人所妄改歟前十六卷爲軾詩而轍及諸人和之者次轍詩四卷次黃庭堅秦觀晁補之張耒陳師道等詩三卷亦錄軾及諸人和作惟李廌闕焉其不在八人之數而別有繼和者亦皆附入爲注以别之其詩大抵本集所巳有然同題共韻之作比而觀之可以知其才力之强弱與意旨之異同較之散見諸集易於互勘於談藝者亦深有裨也至於山谷外集所載次韻子瞻書黄庭經尾付蹇道士次韻晁補之廖正一贈答詩補之又有和子瞻種松贈杜輿秀才三首今坡集載坡詩止二首而此集均未編入小小掛漏在所不免亦不必爲之苛責矣
</p>
<div class="section" id="title-3"><h2>
	樂府詩集一百卷<span class="jiazhu">江蘇巡撫採進本</span>
</h2></div>
<p class="em2">
	宋郭茂倩撰建炎以來繋年要錄載茂倩爲侍讀學士郭褒之孫源中之子其仕履未詳本渾州須城人此本題曰太原蓋署郡望也是集總括厯代樂府上起陶唐下迄五代凡郊廟歌詞十二卷燕射歌詞三卷鼓吹曲詞五卷橫吹曲詞五卷相和歌詞十八卷淸商曲詞八卷舞曲歌詞五卷琴曲歌詞四卷襍曲歌詞十八卷近代曲詞四卷襍謡歌詞七卷新樂府詞十一卷其解題徵引浩博援据精審宋以來考樂府者無能出其範圍每題以古詞居前擬作居後使同一曲調而諸格畢備不相沿襲可以藥剽竊形似之失其古詞多前列本詞後列入樂所改得以考知孰爲側孰爲趨孰爲艷孰爲增字减字其聲詞合寫不可訓詁者亦皆題下註明尤可以藥摹擬聱牙之弊誠樂府中第一善本明梅鼎祚古樂苑曰郭氏意務博擥間有詩題慁列樂府如採桑則劉邈萬山見採桑人從軍行則王粲從軍詩梁元帝同王僧辨從軍江淹擬李都尉從軍張正見星名從軍詩庾信同盧記室從軍之類有取詩首一二語竄入前題如自君之出矣則鮑令暉題詩後寄行人長安少年行則何遜學古詩長安美少年之類有辭類前題原未名爲歌曲如苦熱行任昉何遜但云苦熱鬬雞篇梁簡文但云鬬雞之類有賦詩爲題而其本辭實非樂府若張正見晨雞高樹鳴本阮籍咏懷詩晨雞鳴高樹命駕起旋歸張率雀乳空井中本傅元襍詩鵲巢邱城側雀乳空井中之類亦有全不相蒙如善哉行則江淹擬魏文遊宴秋風則吳邁遠古意贈今人之類有一題數篇半爲牽合如楊方合歡詩後三首爲襍詩採蓮曲則梁簡文後一首本蓮花賦中歌之類並當刪正云云其說亦頗中理然卷帙旣繁牴牾難保司馬光通鑑猶病之何况茂倩斯集要之大厦之材終不以寸朽棄也
</p>
<div class="section" id="title-4"><h2>
	古今嵗時襍詠四十六卷<span class="jiazhu">江蘇巡撫採進本</span>
</h2></div>
<p class="em2">
	宋蒲積中編積中履貫未詳初宋綬有嵗時襍咏二十卷晁公武郡齋讀書志謂宣獻昔在中書第三閣手編古詩及魏晉迄唐人嵗時章什釐爲十八卷今益爲二十卷積中因其原本續爲此書前有紹興丁卯自序稱宣獻所集允稱廣博然本朝如歐陽蘇黄與夫半山宛陵文潛無巳之流逢時感慨發爲辭章不在古人下因取其卷目而擇今代之詩附之名曰古今嵗時襍詠鋟板以傳蓋所增惟宋人之詩而目類則一仍其舊也晁公武載綬原本詩一千五百六首而此本二千七百四十九首比綬所錄增一千二百四十三首則一代之詩巳敵古人五分之四其蒐採亦可謂博矣其書自一卷至四十二卷爲元日至除夜二十八目其後四卷則凡祗題月令而無節序之詩皆附焉古來時令之詩摘錄編類莫備於此非惟歌詠之林併亦典故之藪頗可以資採掇云
</p>
<div class="section" id="title-5"><h2>
	嚴陵集九卷<span class="jiazhu">浙江范懋柱家天一閣藏本</span>
</h2></div>
<p class="em2">
	宋董棻編棻東平人逌之子也自著曰廣川蓋欲附仲舒裔耳紹興間知嚴州因輯嚴州詩文自謝靈運沈約以下迄於南宋之初前五卷皆詩第六卷詩後附賦二篇七卷至九卷則皆碑銘題記等襍文棻自序謂嘗與僚屬修是州圖經蒐求碑版稽考載籍所得逸文甚多又得郡人喻彦先家所藏書與教授沈愫廣求備錄而成是集中如司馬光獨樂園釣魚菴詩本作於洛中以首句用嚴子陵事因牽而入於此集未免假借附會沿地志之陋習然所錄詩文唐以前人雖尚多習見至於宋人諸作自有專集者數人外他如曹輔吕希純陳瓘朱彦江公望江公著蔡肇張伯玉錢勰李昉扈蒙劉昌言丁謂范師道張保雝章岷阮逸闗詠李師中龎籍孫沔王存馮京刁約元綘張景修岑象求邵亢馬存陳軒吳可幾葉棐恭劉涇賈靑王達張綬余闢刁衍倪天隱周邦彦羅汝楫詹亢宗陳公亮錢聞詩諸人今有不知其名者有知名而不見其集者藉棻是編尚存梗槩是亦談藝者所取資矣惟棻序作於紹興九年而第九卷中有錢聞詩浚西湖記作於淳熙十六年上距紹興九年凡五十一年又有陳公亮重修嚴先生祠堂記及書瑞粟圖二篇作於淳熙乙巳重修貢院記一篇作於淳熙丙午亦上距棻作序之時凡四十七八年則後人又有所附益已非棻之本書要亦宋人所續也
</p>
<div class="section" id="title-6"><h2>
	南嶽酬唱集一卷附錄一卷<span class="jiazhu">編修汪如藻家藏本</span>
</h2></div>
<p class="em2">
	宋朱子與張栻林用中同遊南嶽偪和之詩也用中字擇之號東屏古田人嘗從朱子遊是集作於乾道二年十一月前有栻序稱來往湖湘二紀夢寐衡嶽之勝丁亥秋新安朱元晦來訪予湘水之上偕爲此遊朱子詩題中亦稱栻爲張湖南蓋必栻當時官於衡湘間故有此稱而宋史本傳止載栻孝宗時任荆湖北路轉運副使後知江陵府安撫本路不言其曾官湖南疑史有脫漏也其遊自甲戌至庚辰凡七日朱子東歸亂藁序稱得詩百四十餘首栻序亦云百四十有九篇今此本所錄止五十七題以朱子大全集參校所載又止五十題亦有大全集所有而此本失載者又每題皆三人同賦以五十七題計之亦不當云一百四十九篇不知何以參錯不合又卷中聯句往往失去姓氏標題其他詩亦多依朱子集中之題至有題作次敬夫韻而其詩實爲栻作者蓋傳寫者訛誤脫佚非當日原本矣後有朱子與林用中書三十二篇用中遺事十條及朱子所作字序二首皆非此集所應有或林氏後人所附益歟然以南嶽標題而泛及別地之尺牘以唱酬爲名而濫載平居之講論以三人合集而獨贅用中一人之言行皆非體例姑以原本所有存之云爾
</p>
<div class="section" id="title-7"><h2>
	萬首唐人絶句詩九十一卷<span class="jiazhu">内府藏本</span>
</h2></div>
<p class="em2">
	宋洪邁編邁有容齋隨筆已著錄邁於淳熙間錄唐五七言絶句五千四百首進御後復補輯得滿萬首爲百卷紹興三年上之是時降勅褒嘉有選擇甚精備見博洽之諭陳振孫書錄解題謂其中多採宋人詩如李九齡郭振滕白王喦王初之屬其尤不深考者爲梁何遜劉克莊後村詩話亦謂其但取唐人文集襍說抄類成書非必有所去取蓋當時瑣屑摭拾以足萬首之數其不能精審勢所必然無怪後人之排詆至程珌洺水集責邁不應以此書進御則與張栻詆吕祖謙不應編文鑑同一偏見論雖正而實迂矣是書原本一百卷每卷以百首爲率而卷十九至卷二十二皆不滿百首又五言止十六卷合之七言七十五卷亦不滿百卷目錄後載嘉定間紹興守吳格跋謂原書嵗久蠧缺因修補以永其傳此本當是修補之後復又散佚也
</p>
<div class="section" id="title-8"><h2>
	聲畫集八卷<span class="jiazhu">山東巡撫採進本</span>
</h2></div>
<p class="em2">
	宋孫紹遠編紹遠字稽仲自署曰谷橋未知谷橋何地也所錄皆唐宋人題畫之詩凡分二十六門曰古賢曰故事曰佛像曰神仙曰仙女曰鬼神曰人物曰美人曰蠻夷曰贈寫眞者曰風雲雪月曰州郡山川曰四時曰山水曰林木曰竹曰梅曰窠石曰花卉曰屋舍器用曰屏扃曰畜獸曰翎毛曰蟲魚曰觀畫題畫曰畫壁襍畫錢曾讀書敏求記謂其書不著編者姓氏後人以卷首有劉莘老題老子畫像贊因誤爲莘老所輯此本卷首有淳熙丁未十月紹遠自序謂入廣之明年以所擕前賢詩及借之同官擇其爲畫而作者編爲一集名之曰聲畫用有聲畫無聲詩之意也則爲紹遠編集確有明證豈曾所藏本偶佚此序耶其編次頗爲瑣屑如卷五梅爲一門卷六花卉門中又有早梅墨梅諸詩殊少倫緒然序稱畫有久近詩有先後其他參差不齊甚多故不得而次第之則紹遠巳自言之矣其所錄如折中古夏均父徐師川陳子高王子思劉叔贛僧士珪劉王孟林子來李商老李元應喻迪孺李誠之潘邠老崔德符蔡持正王佐才陶商翁崔正言林子仁吳元中張子文王承可曹元象僧善權祖可璧師聞人武子韓子華蔡天啟程叔易李成年趙乂若謝民師李膺仲倪巨濟華叔深歐陽闢諸人其集皆不傳且有不知其名字者頗賴是書存其一二則非惟有資於畫且有資於詩矣
</p>
<div class="section" id="title-9"><h2>
	宋文鑑一百五十卷<span class="jiazhu">内府藏本</span>
</h2></div>
<p class="em2">
	宋吕祖謙編祖謙有古周易已著錄按李心傳建炎以來朝野襍記稱臨安書坊有所謂聖宋文海者近嵗江鈿所編孝宗得之命本府校正刋板周必大言其去取差謬遂命祖謙校正於是盡取秘府及士大夫所藏諸家文集旁採傳記他書悉行編類凡六十一門又稱有近臣密啟所載臣僚奏議有詆及祖宗政事者不可示後世乃命直院崔敦詩更定增損去留凡數十篇然訖不果刻也此本不著爲祖謙原本爲敦詩改本朱子語錄稱文鑑收蜀人吕陶論制師服一篇爲敦詩所删此本六十一卷中仍有此篇則非敦詩改本確矣商輅序稱當時臨安府及書肆皆有板與心傳所記亦不合蓋官未刻而其後坊間私刻之故仍從原本耳祖謙之爲此書當時頗鑠於衆口張端義貴耳集稱東萊修文鑑成獨進一本滿朝皆未得見惟大璫甘昺有之公論頗不與得旨除直秘閣爲中書陳騤所駁載於陳之行狀朝野襍記又引孝宗實錄稱祖謙編文鑑有通經而不能文詞者亦表奏厠其間以自矜黨同伐異之功縉紳公論皆嫉之又載張栻時在江陵與朱子書曰伯恭好敝精神於閒文字中何補於治道何補於後學承當編此等文字亦非所以成君德也而朱子語錄記其選錄五例亦微論其去取有未當蓋一時皆紛紛訾議案錄副本以獻中官祖謙似不至是所謂通經而不能文章者蓋指伊川然伊川亦非全不能文至此書所載論政論學之文不一而足安得盡謂之無補栻殆聞有此舉未見此書意其議出周必大必選詞科之文故意度而爲此語也陳振孫書錄解題記朱子晩年語學者曰此書編次篇篇有意其所載奏議亦係當時政治大節祖宗二百年規模與後來中變之意盡在其間非選粹比也然則朱子亦未始非之殆日久而後論定歟
</p>
<div class="section" id="title-10"><h2>
	古文闗鍵二卷<span class="jiazhu">江蘇巡撫採進本</span>
</h2></div>
<p class="em2">
	宋吕祖謙編取韓愈柳宗元歐陽修曾鞏蘇洵蘇軾張耒之文凡六十餘篇各標舉其命意布局之處示學者以門徑故謂之關鍵卷首冠以總論看文作文之法考宋史藝文志載是書作二十卷今卷首所載看諸家文法凡王安石蘇轍李廌秦觀晁補之諸人俱在論列而其文無一篇錄入似此本非其全書然書錄解題所載亦祗二卷與今本卷數相合所稱韓柳歐蘇曾諸家亦與今本家數相合知全書實止於此宋志荒謬誤增一十字也此本爲明嘉靖中所刋前有鄭鳳翔序又别一本所刻旁有鉤抹之處而評論則同考陳振孫謂其標抹注釋以教初學則原本實有標抹此本蓋刋板之時不知宋人讀書於要處多以筆抹不似今人之圈點以爲無用而刪之矣葉盛水東曰記曰宋儒批選文章前有吕東萊次則樓迂齋周應龍又其次則謝叠山也朱子嘗以拘於腔子議東萊矣要之批選議論不爲無益亦講學之一端耳云云然祖謙此書實爲論文而作不闗講學盛之所云乃文章正宗之評非此書之評也
</p>
<div class="section" id="title-11"><h2>
	囘文類聚四卷補遺一卷<span class="jiazhu">編修汪如藻家藏本</span>
</h2></div>
<p class="em2">
	宋桑世昌編世昌有蘭亭考已著錄考劉勰文心雕龍曰囘文所興則道原爲始梅庚註謂原當作慶宋賀道慶也蓋其時璇璣圖詩未出故勰云然世昌以蘇蕙時代在前故用爲託始且繪像於前卷首以明剏造之功其說良是然藝文類聚載曹植鏡銘八字囘環讀之無不成文實在蘇蕙以前乃不標以爲始是亦稍踈又蘇伯玉妻盤中詩據滄浪詩話自玉臺新詠以外别無出典舊本具在不聞有圖此書繪一圓圖莫知所本考原詩末句稱當從中央周四角則實方盤而非圓盤所圖殆亦妄也惟是咏歌漸盛工巧日增詩家旣開此一途不可竟廢錄而存之亦足以資博洽是書之末有世昌自跋稱至道御製登載卷首此本無之殆傳寫佚脫歟其補遺一卷則國朝康熙中蘇州朱存孝所采兼及明人然於明典故中所載御製囘文詩三十圖在耳目前者即巳不收則所漏亦多矣姑附存以備參考云爾
</p>
<div class="section" id="title-12"><h2>
	五百家播芳大全文粹一百十卷<span class="jiazhu">江蘇巡撫採進本</span>
</h2></div>
<p class="em2">
	宋魏齊賢葉棻同編齊賢字仲賢自署鉅鹿人棻字子實自署南陽人考宋南渡以後鉅鹿南陽皆金地殆以魏氏本出鉅鹿葉氏本出南陽偶題郡望非其眞里籍也是編皆錄宋代之文駢體居十之六七雖題曰五百家而卷首所列姓氏實五百二十家網雜可云極富中間多采宦途應酬之作取充卷數不能一一精純又仿文選之例於作者止書其字人遠年湮亦往往難以考見疑爲書肆刋本本無鑒裁故買菜求益不免失於冗濫朱彝尊嘗跋此書惜無人爲之刪繁舉要則亦病其冗襍矣然渣滓雖多精華亦寓宋人專集不傳於今者實賴是書畧存梗槪亦鍾嶸所謂披沙揀金往往見寳者矣故彝尊雖恨其蕪終賞其博也又彝尊所見徐炯家宋刊本稱二百卷今抄本止一百十卷尋檢首尾似無闕佚殆彝尊記憶未審或偶然筆誤歟首載紹熙庚戌南徐許開序開字仲啟以中奉大夫提舉武夷冲祐觀著有志隱類藁見趙希弁讀書附志
</p>
<div class="section" id="title-13"><h2>
	崇古文訣三十五卷<span class="jiazhu">内府藏本</span>
</h2></div>
<p class="em2">
	宋樓昉編昉字暘叔號迂齋鄞縣人紹熙四年進士厯官守興化軍卒追贈直龍圖閣是集乃所選古文凡二百餘首陳振孫書錄解題稱其大畧如吕氏闗鍵而所錄自秦漢而下至於宋朝篇目增多發明尤精學者便之所言與今本相合惟書錄解題作五卷文獻通考亦同篇帙多寡迥異疑傳寫者誤脫三十二字也宋人多講古文而當時選本存於今者不過三四家眞德秀文章正宗以理爲主如飲食惟取禦饑菽粟之外鼎爼烹和皆在其所棄如衣服惟取禦寒布帛之外黼黻章采皆在其所捐持論不爲不正而其說終不能行於天下世所傳誦惟吕祖謙古文闗鍵謝枋得文章軌範及昉此書而已而此書篇目較備繁簡得中尤有裨於學者蓋昉受業於吕祖謙故因其師說推闡加密正未可以文皆習見而忽之矣
</p>
<div class="section" id="title-14"><h2>
	成都文類五十卷<span class="jiazhu">兩淮鹽政採進本</span>
</h2></div>
<p class="em2">
	案成都文類諸家著錄皆稱宋袁說友編說友有東塘集已著錄是編前有說友序蓋其慶元五年爲四川安撫使時所作然卷首別有題名一頁稱迪功郎監永康軍崇德廟扈仲榮迪功郎新差充利州州學教授楊汝明從事郎廣安軍軍學教授費士威從事郎前成都府學教授何悳固文林郎山南西道節度掌書記宋德之文林郎前利州東路安撫司幹辦公事趙震宣教郎新奏辟知綿州魏城縣主管勸農公事徐景望奉議郎新雲安軍使兼知䕫州雲安縣主管勸農公事借緋程遇孫編集而不列說友之名說友序中亦但云爰屬僚士摭諸方策裒諸碑誌而無自爲裁定之語然則此集之編出說友之意此集之成則出八人之手當時舊本題識本明後人以序出說友遂併此書而歸之非其實也所錄凡賦一卷詩歌十四卷文三十五卷上起西漢下迄孝宗淳熙間凡一千篇有奇分爲十有一門各以文體相從故曰文類毎類之中又各有子目頗傷繁碎然昭明文選已創是例宋人編杜甫蘇軾詩亦往往如斯當時風尚使然不足怪也以周復俊全蜀藝文志校之所載不免於挂漏然剏始者難工踵事者易密固不能一例視之且使先無此書則逸篇遺什復俊必有不能盡考者其蒐輯之功亦何可盡没乎
</p>
<div class="section" id="title-15"><h2>
	文章正宗二十卷續集二十卷<span class="jiazhu">内府藏本</span>
</h2></div>
<p class="em2">
	宋眞德秀編德秀有四書集編已著錄是集分辭命議論敘事詩歌四類錄左傳國語以下至於唐末之作<span class="jiazhu">案總集之選錄左傳國語自是編始遂爲後來坊刻古文之例</span>其持論甚嚴大意主於論理而不論文劉克莊集有贈鄭寧文詩曰昔侍西山講讀時頗於函丈得精微書如逐客猶遭黜辭取橫汾亦恐非箏笛焉能諧雅樂綺羅原未識深衣嗟予老矣君方少好向師門識指歸其宗旨具於是矣然克莊後村詩話又曰文章正宗初萌芽以詩歌一門屬予編類且約以世教民彝爲主如仙釋閨情宫怨之類皆勿取余取漢武帝秋風詞西山曰文中子亦以此詞爲悔心之萌豈其然乎意不欲收其嚴如此然所謂懷佳人兮不能忘蓋指公卿扈從者似非爲後宫而設凡余所取而西山去之者大半又增入陶詩甚多如三謝之類多不收詳其詞意又若有所不滿於德秀者蓋道學之儒與文章之士各明一義固不可得而强同也顧炎武日知錄亦曰眞希元文章正宗所選詩一掃千古之陋歸之正旨然病其以理爲宗不得詩人之趣且如古詩十九首雖非一人之作而漢代之風畧具乎此今以希元之所刪者讀之不如飲美酒被服紈與素何異唐風山有樞之篇良人惟古歡枉駕惠前綏蓋亦邶風雄雉于飛之義牽牛織女意仿大東兎絲女蘿情同車牽十九作中無甚優劣必以坊滛正俗之旨嚴爲繩削雖矯昭明之枉恐失國風之義六代浮華固當刊落必使徐庾不得爲人陳隋不得爲代毋乃太甚豈非執理之過乎所論至爲平允深中其失故德秀雖號名儒其說亦卓然成理而四五百年以來自講學家以外未有尊而用之者豈非不近人情之事終不能强行於天下歟然專執其法以論文固矯枉過正兼存其理以救浮華冶蕩之弊則亦未嘗無裨藏弆之家至今著錄厥亦有由矣續集二十卷皆北宋之文闕詩歌辭命二門僅有敘事議論而末一卷議論之文又有錄無書蓋未成之本舊附前集以行今亦仍並錄焉
</p>
<div class="section" id="title-16"><h2>
	天台前集三卷前集別編一卷續集三卷續集別編六卷<span class="jiazhu">浙江范懋柱家天一閣藏本</span>
</h2></div>
<p class="em2">
	案是集皆裒輯天台題詠前集宋李庚原本林師蒧等增修皆錄唐以前詩成於寧宗嘉定元年戊辰有郡守宣城李兼序前集別編一卷則師蒧子表民所輯補又附拾遺詩十二首有陳耆卿跋及表民自記題癸未小至乃嘉定十六年續集前二卷亦李庚原本後一卷則師蒧林登李次暮等所彚錄皆宋初迄宣政間人之詩亦成於嘉定元年後附拾遺詩七首跋稱得此於會稽鬻書者十年今刻之續集後似亦爲表民所題也續集別編則表民以所得南渡後諸人之詩及續集内闕載者次第裒次而成前五卷末有表民自跋題戊申中秋乃理宗淳祐八年後一卷末題庚戌夏五則淳祐十年蓋父子相繼甄輯厯四十年而後成書也庚字子長其爵里無考惟李兼序有李棨出其先公御史所裒文集語又有寓公李公語則嘗官御史而流寓天台者也師蒧字詠道臨海人嘗官州學學諭表民字逢吉與林登李次謩仕履均不可考表民別有赤城集詩文兼載此集則有詩而無文雖僅方隅之賦詠而遺集淪亡者毎藉此以幸存百一足爲考古者採摭之所資固當與會稽掇英總集諸書並傳不廢矣此爲明初刊本而前集後題台州州學教授姚宜中校勘一行前集別編後題台州州學教授姜一容點檢一行蓋原從宋刻翻雕故尚仍舊式惟每集下以元亨利貞四字分編案貞乃宋仁宗嫌名宋代諸書例皆改避師蒧等不應於標目之中顯觸廟諱殆重刋者所妄加歟
</p>
<div class="section" id="title-17"><h2>
	赤城集十八卷<span class="jiazhu">浙江鮑士恭家藏本</span>
</h2></div>
<p class="em2">
	宋林表民編集中載吳子良赤城續志序稱其字曰逢吉與撰天台前集別編之林表民合又稱爲東魯人則里貫互異蓋其先世自曲阜徙臨海故從其祖貫言之非別一人也表民嘗續陳耆卿赤城志復取記志書傳銘誄贊頌之文爲志所不載者薈而輯之以成此集前有淳祐八年吳子良序稱分門會稡并詩爲一今此集僅有文一百八十二首而無詩又明謝鐸赤城新志載赤城集二十八卷有刻本在内閣而此本亦秪十八卷疑原本尚有詩十卷爲傳抄者所脫佚已非完本矣
</p>
<div class="section" id="title-18"><h2>
	妙絶古今四卷<span class="jiazhu">内府藏本</span>
</h2></div>
<p class="em2">
	不著編輯者名氏前有嘉靖乙卯南贛巡撫談愷刋書序後有南安知府王廷幹跋但稱爲宋人所選而不得其本末宋史藝文志亦無此書之名今以元趙汸東山存稿考之蓋湯漢所編也漢有東澗遺集已著錄是編甄輯古文起春秋左氏傳訖眉山蘇氏凡二十一家七十九篇卷首原序有稱東澗書者即漢之自題其稱紫霞老人者則趙汝騰所題趙汸謂曾見鄱陽馬公文有妙絶古今序後於書肆見是書卷首不載馬公之序今此本亦無之而馬廷鸞碧梧玩芳集世巳失傳惟永樂大典間存一二亦無此序則其佚久矣書中所錄代不數人人不數首似不足槩古今作者故趙汸稱觀馬公詞意若無取焉者獨汸以宋代衰微之故與漢出處大槪推闡其旨以爲南渡忍恥事讐理宗容姦亂政故取左氏國策所載之事以昭諷勸而并及於漢唐二代興亡之由又取屈原樂毅韓愈孟東野序歐陽修蘇子美集序諸篇有感於士之不遇而復進之於道以庶幾乎知所自反其去取之間篇篇具有深義因作爲題後以發明之凡一千四百餘言而漢著書之意始明乃知以闕畧議之者由未論乎其世矣書中間有評註當亦出漢原本今並錄存之自序稱壬寅乃理宗淳祐元年蓋猶其未仕時所撰定云
</p>
<div class="section" id="title-19"><h2>
	唐僧弘秀集十卷<span class="jiazhu">内府藏本</span>
</h2></div>
<p class="em2">
	宋李龏編龏有翦綃集已著錄此所選唐代釋子之詩自皎然以下凡五十二人詩五百首前有寳祐六年龏自序採摭頗富而亦時有不檢如釋寳月行路難一首載玉臺新詠第九卷中本非僻書又鍾嶸詩品下卷以齊釋惠休道猷寳月其爲一條且詳錄其事曰行路難是東陽柴廓所造寳月嘗憇其家會廓亡因竊而有之廓子賫手本出都欲訟此事乃厚賂止之云云亦非僻事龏乃錄之第五卷中殊爲舛誤至賈島始爲浮屠名無本周朴始爲浮屠名淸塞後島遇韓愈勸返初服仕至長江簿朴爲姚合所賞亦加冠巾黃巢之亂抗節罵賊而死其人在士大夫中亦卓然不愧於儒者龏乃錄其詩四十五首入此集亦爲不類如云追錄其爲僧之作則賈島一集何以又不採錄此亦自亂其例也豈誤以四卷所錄吟馬嵬濮上諸詩之別一無本爲即島耶唐釋能詩者衆其最著者莫過皎然齊己貫休然皎然稍弱貫休稍麤要當以齊己爲第一人今觀龏所錄如集中聽琴劍客登南岳祝融峯諸篇皆不見收則別裁去取亦未必盡諸僧所長然唐僧有專集者不過數家其餘散見諸書漸就澌滅龏能裒合而存之俾殘章斷簡一一有傳於後其收拾散亡要亦不能謂之無功也
</p>
<div class="section" id="title-20"><h2>
	衆妙集一卷<span class="jiazhu">浙江巡撫採進本</span>
</h2></div>
<p class="em2">
	宋趙師秀編師秀有淸苑齋集已著錄是集錄唐代五七言律詩起沈佺期訖王貞白共七十六人不甚詮次先後五言居十之九七言僅十之一師秀之詩太抵沿溯武功一派意境頗狹而是集乃以風度流麗爲宗多近中唐之格馮氏才調集凡例謂其惟取名句殆不盡然陳振孫書錄解題不載其名此本明季出自嘉興屠用明家寒山趙靈均以授常熟馮班班寄毛晉刊之始傳於世其書晩出故談藝家罕論及之然其去取之間確有法度不似明人所依托疑當時偶爾選錄自供吟咏非有意勒爲一編故前後無序跋亦未刋板行世惟傳其詩法者轉相繕寫幸留於後耳觀其有近體而無古體多五言而少七言確爲四靈門徑與其全集可以互相印證明末作僞之人斷不能細意脗合如是也
</p>
<div class="section" id="title-21"><h2>
	江湖小集九十五卷<span class="jiazhu">兩淮鹽政採進本</span>
</h2></div>
<p class="em2">
	舊本題宋陳起編起字宗之錢塘人開書肆於睦親坊亦號陳道人今所傳宋本諸書稱臨安陳道人家開雕者皆所刻也是集所錄凡六十二家洪邁二卷僧紹嵩七卷葉紹翁一卷嚴粲一卷毛珝一卷鄧林一卷胡仲參一卷陳鑒之一卷徐集孫一卷陳允平一卷張至龍一卷杜旃一卷李龏三卷施樞二卷何應龍一卷沈說一卷王同祖一卷陳起一卷吳仲孚一卷劉翼一卷朱繼芳二卷林尚仁一卷陳必復一卷斯植二卷劉過一卷葉茵五卷高似孫一卷敖陶孫二卷附詩評朱南𤇍一卷余觀復一卷王琮一卷劉仙倫一卷黃文雷一卷姚鏞一卷俞桂三卷薛嵎一卷姜䕫一卷周文璞三卷危稹一卷羅與之二卷趙希㯝一卷黃大受一卷吳汝式一卷趙崇鉘一卷葛天民一卷張弋一卷鄒登龍一卷吳淵二卷宋伯仁一卷薛師石一卷附諸跋及墓志髙九萬一卷許棐四卷戴復古四卷利登一卷李濤一卷樂雷發四卷張藴斗一卷劉翰一卷張良臣一卷葛起井一卷武衍二卷林同一卷内惟姚鏞周文璞吳淵許棐四家有賦及雜文餘皆詩也案方囘瀛奎律髓曰寳慶初史彌遠廢立之際錢塘書肆陳起宗之能詩凡江湖詩人俱與之善刊江湖集以售劉潛夫南岳稿亦與焉宗之賦詩有云秋雨梧桐皇子府春風楊柳相公橋本改劉屏山句也或嫁秋雨春風句爲敖器之所作言者併潛夫梅詩論列劈江湖集板二人皆坐罪而宗之坐流配於是詔禁士大夫作詩紹定癸巳彌遠死詩禁乃解今此本無劉克莊南岳稿且彌遠死於紹定六年而此本諸集多載端平淳祐寳祐紀年反在其後又張端義貴耳集自稱其輓周晉仙詩載江湖集中而此本無端義詩又周密齊東野語載寳慶間李知孝爲言官與曾極景建有隙每欲尋釁以報之適極有春詩云九十日春晴日少一千年事亂時多刋之江湖集中因復改劉子翬汴京紀事一聯云秋雨梧桐皇子宅春風楊柳相公橋以爲指巴陵及史丞相及劉潛夫黃巢戰塲詩曰未必朱三能跋扈只緣鄭五欠經綸遂皆指爲謗訕同時被累者如敖陶孫周文璞趙師秀及刊詩陳起皆不免焉<span class="jiazhu">案此說與方囘所記小異未詳孰是</span>而此本無曾極詩亦無趙師秀詩且洪邁姜䕫皆孝宗時人而邁及吳淵位皆通顯尤不應列之江湖疑原本殘缺後人掇拾補綴巳非陳起之舊矣宋末詩格卑靡所錄不必盡工然南渡後詩家姓氏不顯者多賴是書以傳其摭拾之功亦不可没也
</p>
<div class="section" id="title-22"><h2>
	江湖後集二十四卷<span class="jiazhu">永樂大典本</span>
</h2></div>
<p class="em2">
	宋陳起編案起以刻江湖集得名然其書刻非一時板非一律故諸家所藏如黃俞邰朱彝尊曹棟吳焯及花谿徐氏花山馬氏諸本少或二十八家多至六十四家輾轉傳抄眞贋錯襍莫詳孰爲原本今檢永樂大典所載有江湖集有江湖前集有江湖後集有江湖續集有中興江湖集諸名其接次刋刻之跡畧可考見以世傳江湖集本互校其人爲前集所未有者凡鞏豐周弼劉子澄林逢吉林表民周端臣趙汝鐩鄭淸之趙汝績趙汝囘趙庚夫葛起文趙崇嶓張榘姚寛羅椅林昉戴埴林希逸張煒万俟紹之儲泳朱復之李時可盛烈史衞卿胡仲弓曾由基王諶李自中董杞陳宗遠黃敏求程炎午劉植張紹文章采章粲盛世宗程坦王志道蕭澥蕭元之鄧允端徐從善高吉釋圓悟釋永頤凡四十八人考林逢吉即林表民之字蓋前後刋板所題偶異實得四十七人又詩餘二家爲吳仲方張輯共四十九人有其人已見前集而詩爲前集未載者凡敖陶孫李龏黃文雷周文璞葉茵張藴俞桂武衍胡仲參姚鏞戴復古危稹徐集孫朱繼芳陳必復釋斯植及起所自作共十七人惟是當時所分諸集大抵皆同時之人隨得隨刊稍成卷帙即別立一名以售其分隸本無義例故往往一人之詩而散見於數集之内如一一復其舊次轉嫌割裂參差難於尋檢謹校驗前集刪除重複其餘諸集悉以人標目以詩繫人合爲一編統名之曰江湖後集庶條理分明篇什完具俾宋季詩人姓名篇什湮没不彰者一一復顯於此日亦談藝之家見所未見者矣
</p>
<div class="section" id="title-23"><h2>
	三體唐詩六卷<span class="jiazhu">内府藏本</span>
</h2></div>
<p class="em2">
	宋周弼編弼有汶陽端平詩雋已著錄是編乃所選唐詩其曰三體者七言絶句七言律詩五言律詩也首載選例七言絶句分七格一曰實接一曰虛接一曰用事一曰前對一曰後對一曰抝體一曰側體七言律詩分六格一曰四實一曰四虛一曰前虛後實一曰前實後虛一曰結句一曰咏物五言律詩分七格前四格與七言同後三格一曰一意一曰起句一曰結句宋末風氣日薄詩家多不工古體故趙師秀衆妙集方囘瀛奎律髓所錄者無非近體弼此書亦復相同所列諸格尤不足盡詩之變而其時詩家授受有此規程存之亦足備一說考范晞文對牀夜語曰周伯弼選唐人家法以四實爲第一格四虛次之虛實相半又次之其說四實謂中四句皆景物而實也於華麗典重之中有雍容寛厚之態此其妙也昧者爲之則堆積窒塞而寡於意味矣是編一出不爲無補後學有識高見卓不爲時習薰染者往往於此解悟間有過於實而句未飛健者得以起或者窒塞之譏然刻鵠不成尚類鶩豈不勝於空疎輕薄之爲使稍加探討何患古人之不我同也云云又申明其四虛之說及前實後虛前虛後實之說頗爲明白乃知弼撰是書蓋以救江湖末派油腔滑調之弊與滄浪詩話各明一義均所謂有爲言之者也舊有元釋圓至註疎陋殊甚巳别存其目此本爲高士奇所補正雖未能本本原原盡得出典而文從字順視舊註差淸整矣
</p>
<div class="section" id="title-24"><h2>
	論學繩尺十卷<span class="jiazhu">安徽巡撫採進本</span>
</h2></div>
<p class="em2">
	宋魏天應編林子長註天應號梅墅自稱鄉貢進士子長號筆峯官京學教諭皆閩人也是編輯當時塲屋應試之論冠以論訣一卷所錄之文分爲十卷凡甲集十二首乙集至癸集俱十六首每兩首立爲一格共七十八格每題先標出處次舉立說大意而綴以評語又畧以典故分注本文之下蓋建陽書肆所刋嵗久頗殘闕失次明福建提學僉事游明訪得舊本重爲校補又以原註多所訛誤併爲考核增損付書坊刊行何喬新椒邱集有是書序今本不載蓋佚脫也考宋禮部貢舉條式元祐法以三場試士第二場用論一首紹興九年定以四塲試士第三塲用論一首限五百字以上成經義詩賦二科並同又載紹興九年國子司業高閌劄子稱太學舊法每旬有課月一周之每月有試季一周之皆以經義爲主而兼習論策云云是當時毎試必有一論較諸他文應用之處爲多故有專緝一編以備揣摩之具者天應此集其偶傳者也其始尚不拘成格如蘇軾刑賞忠厚之至論自出機杼未嘗屑屑於頭項心腹腰尾之式南渡以後講求漸密程式漸嚴試官執定格以待人人亦循其定格以求合於是雙闗三扇之說興而塲屋之作遂別有軌度雖有縱横奇偉之才亦不得而越此編以繩尺爲名其以是歟紹興重修貢舉式中試卷犯點抹條下有論策經義連用本朝人文集十句之禁知拘守之餘變爲剽竊故以是防其弊矣然當日省試中選之文多見於此存之可以考一朝之制度且其破題接題小講大講入題原題諸式實後來八比之濫觴亦足以見制舉之文源流所自出焉
</p>
<div class="section" id="title-25"><h2>
	吳都文粹九卷<span class="jiazhu">浙江鮑士恭家藏本</span>
</h2></div>
<p class="em2">
	宋鄭虎臣編案蘇州府志虎臣字景兆曾爲會稽尉宋德祐初自請監押賈似道殺之於木綿菴者即其人也是書於吳郡遺文綜緝頗富其中若李壽朋之劄補新軍汪應辰之申奏許浦水軍趙肅之三十六浦利害郟亶之至和塘六得六失諸篇均有闗兵農大計其他輿地沿革亦多有因文以著者如書中龔頤正企賢堂記曰長洲爲縣肇唐萬嵗通天中而吳地記則云建自貞觀七年考唐地理志與頤正之記合可以證吳地記之訛又吳地記云常熟縣改自唐貞觀九年而書中范成大常熟縣題名記曰縣舊爲毗陵至梁而改又可與吳地記考異蓋是書雖稱文粹實與地志相表裏東南文獻多藉是以有徵與范成大吳郡志相輔而行亦如驂有靳矣
</p>
<div class="section" id="title-26"><h2>
	古文集成前集七十八卷<span class="jiazhu">浙江汪啟淑家藏本</span>
</h2></div>
<p class="em2">
	舊本題廬陵王霆震亨福編不著時代觀其標識名字魏徵猶作魏證而宋人奏議於朝廷國家諸字皆空一格蓋南宋書肆本也卷端題新刋諸儒評點字凡吕祖謙之古文闗鍵眞德秀之文章正宗樓昉之迂齋古文標註一圈一點無不具載其理宗時所刋乎集以十干爲紀而自甲至癸皆稱曰前某集則有後集而佚之矣凡甲集六卷乙集八卷丙集七卷丁集九卷戊集八卷己集八卷庚集八卷辛集七卷壬集八卷癸集九卷所錄自春秋以逮南宋計文五百二十二首其中宋文居十之八雖多習見之作而當日名流其集不傳於今者如馬存程大昌陳謙方恬鄭景望諸人亦頗賴以存所引諸評如槐城松齋斆齋郎學士戴溪筆議東塾燕談之類今亦罕見其書且有未知其名者宋人選本傳世者稀錄而存之亦足以資循覽也
</p>
<div class="section" id="title-27"><h2>
	文章軌範七卷<span class="jiazhu">兩江總督採進本</span>
</h2></div>
<p class="em2">
	宋謝枋得編枋得有叠山集已著錄是集所錄漢晉唐宋之文凡六十九篇而韓愈之文居三十一柳宗元歐陽修之文各五蘇洵之文四蘇轍之文十二其餘諸葛亮陶潛杜牧范仲淹王安石李覯李格非辛棄疾人各一篇而已前二卷題曰放膽文後五卷題曰小心文各有批註圈點其六卷岳陽樓記一篇七卷祭田橫文上梅直講書三槐堂銘表忠觀碑後赤壁賦阿房宫賦送李愿歸盤谷序七篇皆有圈點而無批註蓋偶無獨見即不塡綴以塞白猶古人淳實之意其前出師表歸去來詞乃併圈點亦無之則似有所寓意其門人王淵濟跋謂漢丞相晉處士之大義淸節乃枋得所深致意非附會也前有王守仁序稱爲當時舉業而作然凡所標舉動中窾會要之古文之法亦不外此矣舊本以王侯將相有種乎七字分標七卷近刻以九重春色醉仙桃七字易之觀第三卷批有先熟侯王兩集之語則此本爲枋得原題近刻乃以意改竄之雖無闗大義亦足見坊刻之好改古書不可據爲典要也
</p>
<div class="section" id="title-28"><h2>
	月泉吟社詩一卷<span class="jiazhu">編修汪如藻家藏本</span>
</h2></div>
<p class="em2">
	宋吳渭編渭字淸翁號潛齋浦江人嘗官義烏令入元後退居吳溪立月泉吟社至元丙戌丁亥間賦春日田園襍興詩限五七言律體以嵗前十月分題次嵗上元收卷凡收二千七百三十五卷延致方鳳謝翺吳思齊評其甲乙凡選二百八十人以三月三日揭榜此本僅載前六十人共詩七十四首又附錄句圖三十二聯而第十八聯佚其名蓋後人節錄之本非完書也其人皆用寓名而別註本名於其下如第一名連文鳳改稱羅公福之類未詳其意豈鳳等校閱之時欲示公論以此代糊名耶首載社約題意誓文詩評次列六十人之詩各爲評點次爲摘句次爲賞格及送賞啟次爲諸人覆啟亦皆節文其人大抵宋之遺老故多寓遯世之意及聽杜鶻餐薇蕨語王士禎池北偶談稱其淸新尖刻別自一家而怪所品高下未當爲移第六名子進第一名第十三名魏子大爲第二第九名全泉翁爲第三第五名山南隱逸爲第四第十五名躡雲爲第五第四名仙村人爲第六第十一名方賞爲第七第三名高寧爲第八第四十二名俞自德爲第九第二十五名槐空居士爲第十第四十三名東湖散人爲十一第三十七名徐端甫爲十二第四十四名仇近村爲十三第三十一名陳希邵爲十四第五十三名子直爲十五第二名司馬澄翁爲十六第四十五名陳緯孫爲十七第五十一名聞人仲伯爲十八第五十九名君瑞爲十九第十七名田起東爲二十第一名羅公福爲二十一然諸詩風格相近無大優劣士禎所移與鳳等所定均各隨一時之興未見此之必是彼之必非也李東陽懷麓堂詩話曰元季國初東南人士重詩社每一有力者爲主聘詩人爲考官隔嵗封題於諸郡之能詩者期以明春集卷私試開榜次名仍刻其優者畧如科舉之法今世所傳惟浦江吳氏月泉吟社取羅公福爲首其所刻詩以和平温厚爲主無甚警拔而卷中亦無能過之者云云則鳳等所定東陽固以爲允矣
</p>
<div class="section" id="title-29"><h2>
	文選補遺四十卷<span class="jiazhu">兩江總督採進本</span>
</h2></div>
<p class="em2">
	宋陳仁子撰仁子有牧萊脞語已著錄是書前有廬陵趙文序述仁子之言謂文選存封禪書何如存天人三策存劇秦美新何如存更生封事存魏公九錫文何如存蕃固諸賢論列出師表不當刪去後表九歌不當止存少司命山鬼九章不當止存涉江漢詔令取武帝不取高文史論贊取班范不取司馬遷淵明詩家冠冕十不存一二又不當以詩賦先詔令奏疏使君臣失位質文先後失宜其排斥蕭統甚至蓋與劉履選詩補註皆私淑文章正宗之說者然正宗主於明理文選原止於論文言豈一端要各有當仁子以彼槩此非通方之論也且所補司馬談六家要旨論則齊黃老於六經魯仲連遺燕將書則教人以叛主高帝鴻鵠歌情鍾嬖愛揚雄反離騷事異忠貞蔡琰胡笳十八拍非節烈之言越人歌李延年歌直淫䙝之語班固燕然山銘實爲貢諛權臣董仲舒火灾對亦不免附會經義律以正宗之法皆爲自亂其例亦非能恪守眞氏者至於宋王微咏賦訛爲宋玉微咏賦則姓名時代並訛引佛經横陳之說以註諷賦則龎雜已甚荆軻易水歌與文選重出亦爲不檢觀所著牧萊脞語於古文時文之格律尚未甚分明則排斥古人亦貿貿然徒大言耳然其說云補文選不云竟以廢文選使兩書並行各明一義用以濟專尚華藻之偏亦不可謂之無功較諸舉一而廢百者固尚有間焉
</p>
<div class="section" id="title-30"><h2>
	蘇門六君子文粹七十卷<span class="jiazhu">原任工部侍郎李友棠家藏本</span>
</h2></div>
<p class="em2">
	不著編輯者名氏卷首凡例稱或傳爲陳亮所輯然亮輯歐陽文粹序載龍川集而此書之序無考則未必出於亮也宋史稱黃庭堅張耒晁補之秦觀爲蘇門四學士而此益以陳師道李廌稱蘇門六君子者蓋陳李雖與蘇軾交甚晩而師道則以軾薦起官廌亦以文章見知於軾故以類附之也其文皆從諸家集中錄出凡淮海集十四卷宛邱集二十二卷濟北集二十一卷濟南集五卷豫章集四卷后山集四卷頗有一篇之中刋去首尾繁文僅存其要語者觀其所取大抵議論之文居多蓋坊肆所刋以備程試之用者陸游老學菴筆記曰建炎以來尚蘇氏文章學者翕然從之而蜀士尤盛有語曰蘇文熟喫羊肉蘇文生喫菜羮云云蓋風會所趨併其從游之士亦爲當代所摹擬矣然其去取謹嚴猶工文之士所輯且李廌集世無傳本今始從永樂大典裒輯成帙頗藉此書相補苴又張耒集寫本僅存字多舛誤陳師道集刋本校詩差詳校文則畧亦頗藉此書以勘正云
</p>
<div class="section" id="title-31"><h2>
	三國志文類六十卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著編輯人名氏今流傳有宋刋本然宋史藝文志載此書註云集者不知名則當時已無可考矣案柳宗元河東集有柳宗直西漢文類序其文皆採之漢書是編惟採三國志之文蓋沿其例凡分二十三門曰詔書曰教令曰表奏曰書疏曰諫諍曰戒責曰薦稱曰勸說曰對問曰議曰論曰書曰牋曰評曰檄曰盟曰序曰祝文曰祭文曰誄曰詩賦曰襍文曰傳所采上涉漢末而下及晉初則以魏志太祖紀其事皆在建安而裴松之註所采多晉人書也惟其中勸說對問二門皆當時口語本非詞翰取贏卷帙於義未安又陳壽所評正猶馬班之贊摘出別立篇名亦乖體例以其宋人舊本姑存之以備攷證焉
</p>
<div class="section" id="title-32"><h2>
	增注唐策十卷<span class="jiazhu">浙江巡撫採進本</span>
</h2></div>
<p class="em2">
	不著編輯者名氏前有明正德丁丑新安汪燦序惟言舊刋唐策不知誰集考書中魏徵作魏證與古文集成同則亦宋人作也其集中所錄兼有唐人策論書狀表奏之文而獨以唐策爲名者蓋輯以備答策之用從所重耳每篇略標其要語於上方而卷前目錄又摘其所標之語於題下中間注語有崇曰張曰李曰竇曰董曰諸目崇曰一處作王崇則是其名而餘又皆題其姓均莫詳其所自亦不知諸人爲誰殆當時盛行其本互相訓釋而書賈合刊之耳所注雖簡畧而所錄皆唐人名作持擇頗審非明代坊選冗濫無序者比存之亦足備採擇也
</p>
<div class="section" id="title-33"><h2>
	詩家鼎臠二卷<span class="jiazhu">編修汪如藻家藏本</span>
</h2></div>
<p class="em2">
	不著編輯者名氏卷首有題詞署曰倦叟亦不知倦叟爲誰也所錄有王惲之詩頗疑爲元人所輯然元王惲爲東平人而此題曰古汴王惲里籍旣不相符考秋磵集内亦不載此詩則非元王惲明矣方囘瀛奎律髓稱慶元嘉定以來有詩人爲謁客者錢唐湖山什伯爲羣阮梅峯秀實林可山洪孫花翁季蕃高菊磵九萬往往雌黃士大夫口吻可畏今考是書阮秀實林洪孫季蕃高九萬諸人之詩並在選中或即其時所刋如陳起江湖小集之類歟上卷凡五十八人下卷凡三十七人毎人各著其里居字號爲例不一所存詩多者十餘首少者僅一二首蓋取嘗鼎一臠之意故以爲名其間家數太襍時代亦多顚倒編次頗爲無緒然宋末佚篇賴此以存者頗多亦未可以書肆刋本忽之矣上卷首原脫半頁上卷末金沙夏某一人名字詩篇均有缺佚今亦姑仍之云
</p>
<div class="section" id="title-34"><h2>
	十先生奥論四十卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著編輯者名氏亦無刋書年月騐其板式乃南宋建陽麻沙坊本也書中集程子張耒楊時朱子張栻吕祖謙楊萬里胡寅方恬陳傳良葉適劉穆元戴溪張震陳武鄭湜諸人所作之論分類編之加以注釋據其原目凡前集後集續集各十五卷此本續集脫去前五卷僅存十卷而前集第七卷以上亦屬後人抄補其原注并佚去不存所亡之卷已無篇目可考不知作者凡幾此四十卷中核其所作者巴十六人但題曰十先生所未詳也中間宋史有傳者凡十一人其餘若張震字東父益寧人孝宗時中書舍人龍大淵曾覿除知閤門事甞繳囘詞頭事見胡沂傳鄭湜有二其一字溥之福州人光宗時爲從臣奏立太子監國見留正傳其一則紹熙元年爲從政郎進治術十卷見書錄解題此所載之鄭湜其進治術者歟陳武有江東地利論見永樂大典方恬劉穆元二人則史傳俱無可考見矣宋人文集名著史冊者今已十佚其八九至於名姓無聞篇章湮滅如方恬諸人者更指不勝屈此書雖不出科舉之學而殘編斷簡得存於遺軼之餘議論往往可觀詞采亦一一足取固網羅放失者所不廢也
</p>
<div class="section" id="title-35"><h2>
	兩宋名賢小集三百八十卷<span class="jiazhu">編修汪如藻家藏本</span>
</h2></div>
<p class="em2">
	舊本題宋陳思編元陳世隆補思有寳刻叢編世隆有北軒筆記並已著錄是編所錄宋人詩集始於楊億終於潘音凡一百五十七家有紹定三年魏了翁序及國朝朱彝尊二跋考所載了翁序與寳刻叢編之序字句不易惟更書名數字其爲僞託無疑彝尊跋中謂是書又稱爲江湖集刻於寳慶紹定間史彌遠疑有謗已之言牽連逮捕思亦不免詩板遂毁按刋江湖集者乃陳起非陳思且江湖集所載皆南渡以後之人而是書起自楊億宋白二書迥異彝尊牽合爲一紕繆殊甚然考彝尊曝書亭集有宋高菊磵遺稿序中述陳起罹禍之事甚悉未嘗混及陳思而集中亦不載此跋當由近人依托爲之未必眞出彝尊手又跋内稱陳世隆爲思從孫於思所編六十餘家外增輯百四十家稿本散逸曹溶復補綴之今檢編中所錄率多漏畧如王應麟集雖不傳其遺篇見於四明文獻集者尚多而此編僅以五首爲一集溶不應踈畧若此則謂曹溶補綴亦不足信也考王士禎居易錄曰竹垞輯宋人小集四十餘種自前卷所列江湖詩外如劉翼躔父心游摘稿林希逸鬳齋十一稿敖陶孫器之臞翁集朱繼芳季實靜住集林尚志潤叟端隱稿劉過改之龍洲集劉仙倫叔擬招山集黄文雷希聲看雲集黄大受德容露香拾稿武衍朝宗藏拙稿張藴仁溥斗野集劉翰武子小山集張良臣武子雪窻集趙希㯝誼父抱拙集利登履道骳稿何應龍子翔橘潭稿沈說惟肖庸齋集釋永頤山老雲泉集薛嵎仲止雲泉集俞桂希郄漁隱稿葛天民無懷集姚鏞希聲雪篷集云云是彝尊本有宋人小集四十餘種或舊稿零落後人得其殘本更掇拾他集合爲一帙又因其稿本出彝尊遂嫁名僞撰二跋歟然編詩之人雖出贋託而所編之詩則非贋託宋人遺稿頗藉是以薈稡其蒐羅亦不謂無功黎邱幻技置之不論可矣
</p>
<div class="section" id="title-36"><h2>
	柴氏四隱集三卷<span class="jiazhu">浙江鮑士恭家藏本</span>
</h2></div>
<p class="em2">
	宋柴望及其從弟隨亨元亨元彪之詩文也望有丙丁龜鑑已著錄隨亨字瞻屺登文天祥榜進士厯知建昌軍事元亨字吉甫與隨亨同舉進士厯官朝散大夫荆湖叅制元彪字炳中號澤矅居士嘗官察推宋亡以後兄弟俱遁跡不仕時稱柴氏四隱望所著有道州台衣集詠史詩凉州鼓吹元彪所著有襪線集隨亨元亨著作散佚其集名皆不可考明萬曆中其十一世孫復貞等蒐羅遺稿元亨之作已無復存因合望與隨亨元彪詩文共爲一集仍以四隱爲名因舊稱也世所行者僅望秋堂一集而實非足本錢塘吳允嘉始得刻本抄傳之又據江山志及吳氏詩永益以集外詩五首遂爲完書其詩格頗近晚唐無宋人杈椏之習隨亨元彪所作差遜其兄然亮節高風萃於一門雖遺編零落而幽憂悲感之意托諸歌吟者往往猶可考見存之足以勵風教正非徒以文章重矣
</p> 



</div></body></html>