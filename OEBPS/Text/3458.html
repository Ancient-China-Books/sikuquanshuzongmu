<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷四十三·經部四十三（小學類存目一）</title></head><body><div id="text">

<p>
<strong>欽定四庫全書總目卷四十三</strong>
</p>
<div class="section" id="title-0"><h1>
	經部四十三
</h1><hr/></div>
<div class="section" id="title-1"><h2>
	小學類存目一
</h2></div>
<div class="section" id="title-2"><h2>
	爾雅補注六卷<span class="jiazhu">江蘇巡撫採進本</span>
</h2></div>
<p class="em2">
	國朝姜兆錫撰兆錫有周易本義述藴已著錄是注多以後世文義推測古人之訓詁如釋詁在終也則注曰凡物有定在亦有終竟之意今人云不知所在亦云不知所終又好以意斷制如釋訓子子孫孫三十二句則注曰每語皆以三字約舉其義與經書小序略相似而又皆以韻叶之此等文疑先賢卜氏受詩於聖人而因爲之也云云蓋因詩序首句之文而推求及於子夏然考周易象傳全爲此體王逸注楚詞抽思諸篇亦用此體是又安足爲出自子夏之證乎
</p>
<div class="section" id="title-3"><h2>
	小爾雅一卷<span class="jiazhu">通行本</span>
</h2></div>
<p class="em2">
	案漢書藝文志有小爾雅一篇無撰人名氏隋書經籍志唐書藝文志並載李軌注小爾雅一卷其書久佚今所傳本則孔叢子第十一篇抄出别行者也分廣詁廣言廣訓廣義廣名廣服廣器廣物廣鳥廣獸十章而益以度量衡爲十三章頗可以資考據然亦時有舛迕如廣量云豆四謂之區區四謂之釡木諸春秋傳四升爲豆各自其四以登于釡之文下云釡二有半謂之籔與儀禮十六斗曰籔合其下又云籔二有半謂之缶缶二謂之鍾則實八斛乃春秋傳所謂陳氏新量非齊舊量六斛四斗之鍾是豆釡區用舊量鍾則用新量也廣衡曰兩有半曰捷倍捷曰舉倍舉曰鋝公羊傳疏引賈逵稱俗儒以鋝重六兩者蓋即指此使漢代小學遺書果有此語逵必不以俗儒目之矣他如謂鵠中者謂之正則併正鵠之名不辨謂四尺謂之仞則考工記澮深二仞與洫深八尺無異矣漢儒說經皆不援及迨杜預注左傳始稍見徵引明是書漢末晚出至晉始行非漢志所稱之舊本晁公武讀書志以爲孔子古文殆循名而失之相傳已久姑存其目若其文則已見孔叢子不複錄焉
</p>
<div class="section" id="title-4"><h2>
	崔氏小爾雅一卷<span class="jiazhu">戶部尚書王際華家藏本</span>
</h2></div>
<p class="em2">
	舊本題明崔銑撰銑有讀易餘言已著錄此書凡分十篇核檢其文實即孔叢子中之小爾雅也閔元衢歐餘漫錄曰小爾雅漢孔鮒撰汝郡袁氏金聲玉振集誤爲崔仲鳬著收入撰述部以漢爲本朝以崔易孔豈其不詳考耶抑以世可欺也則是僞題姓名明人已言之矣
</p>
<div class="section" id="title-5"><h2>
	彚雅二十卷續編二十八卷<span class="jiazhu">兩淮馬裕家藏本</span>
</h2></div>
<p class="em2">
	明張萱撰萱字孟奇博羅人萬曆壬午舉人由中書舍人官至戶部郎中此書每篇皆列爾雅次以小爾雅廣雅方言之屬下載注疏附以萱所自釋亦頗有發明然如釋詁肅延諉薦餤晉寅藎進也郭注寅未詳萱於他注義未詳者無所證據而晉之爲進人人皆解者乃反詳之殊失體要又若釋詁詭祖也萱釋之曰詭遠祖也親在高尊之上危矣此義尤爲未安蓋明人不尚確據而好出新論其流弊往往如此也續編二十八卷則皆割裂陸佃埤雅羅願爾雅翼合爲一集每條以佃願之名别之惟第一卷說鳳一門有一條題張萱曰爲所自釋耳蓋未成之本後人不察而誤刊之陸氏羅氏原書具在亦安用此鈔胥爲哉是尤畫蛇之足矣
</p>
<div class="section" id="title-6"><h2>
	方言據二卷<span class="jiazhu">福建巡撫採進本</span>
</h2></div>
<p class="em2">
	明魏濬撰濬有易象古義通已著錄是書乃紀四方語言之異而求其可據者凡二百餘條多見考據然其中亦有字出經史本非方言如張口笑曰哆頤下曰頦足背曰附毛多曰氄之類小學諸書義訓甚明毋煩更爲索解又如畔牢之與畔愁兒良之爲郎皆聲音之轉亦非因方域而殊乃一槩闌入於輶軒絶代語體例頗不類也
</p>
<div class="section" id="title-7"><h2>
	方言類聚四卷<span class="jiazhu">浙江巡撫採進本</span>
</h2></div>
<p class="em2">
	明陳與郊撰與郊有檀弓集註已著錄是編取揚雄原本依爾雅篇目分爲釋詁釋言等十六門別爲編次使以類相聚如原本第三卷氓民也至棖隨也數語移入卷首爲釋詁其原本卷首黨曉也兩節則列爲釋言反載於敦豐龎奔一節之後郭璞原注則總附每節後低一格以别之間有雙行夾注爲與郊所考訂者僅略及音切字畫之異同而已
</p>
<div class="section" id="title-8"><h2>
	越語肯綮錄一卷<span class="jiazhu">浙江巡撫採進本</span>
</h2></div>
<p class="em2">
	國朝毛奇齡撰奇齡有仲氏易已著錄是篇皆記其鄉之方言而證以古音古訓以爲與陸法言韻多相合因宋趙叔向有肯綮錄故襲其名然叔向書多述朝制此則但一隅之里諺耳昔揚雄方言多關訓詁歷代史志及諸家書目均入之經部小學類中是編皆里菴常談似未可遽厠六經之末然舊唐書經籍志載李少通俗語難字新唐書藝文志載張推證俗音顔愍林證俗音略李虔續通俗文皆在小學類中以類相從古有此例故今仍列之小學焉
</p>
<div class="section" id="title-9"><h2>
	連文釋義一卷<span class="jiazhu">通行本</span>
</h2></div>
<p class="em2">
	國朝王言撰言字愼旃仁和人是編凡二字連文及一名而兼兩義與兩字各爲一義者均分別訓釋釐爲十門詞頗淺近蓋爲課蒙而作視方以智通雅所載相去遠矣
</p>
<p class="em2">
	右小學類訓詁之屬八部六十四卷皆附存目
</p>
<div class="section" id="title-10"><h2>
	別本干祿字書二卷<span class="jiazhu">直隸總督採進本</span>
</h2></div>
<p class="em2">
	唐顔元孫撰其原本已著錄此本乃栢鄉魏裔介所刊卷端加以考證其題炎武按者當爲顧炎武語亦有不標姓名者不知出於誰手或即裔介所加歟元孫是書本依韻編次而不標韻部之目石本可據此依廣韻加之然原本與廣韻次序實不相同如覃談列陽唐之前蒸列鹽之後仄聲亦並相應考夏竦古文四聲韻稱用唐韻部分者其次序亦與此同知非謬誤蓋當時韻書非一本炎武議其顚倒亦非通論也
</p>
<div class="section" id="title-11"><h2>
	說文解字五音韻譜十卷<span class="jiazhu">通行本</span>
</h2></div>
<p class="em2">
	宋李燾撰燾字仁父桯史云一字子眞號巽岩丹稜人紹興八年進士官至敷文閣學士贈光祿大夫諡文簡<span class="jiazhu">案文獻通考作諡文定</span>事蹟具宋史本傳初徐鍇作說文韻譜十卷音訓簡畧粗便檢閱而巳非改許愼本書也燾乃取說文而顚倒之其初稿以類篇次序於每部之中易其字數之先後而部分未移後復改從集韻移自一至亥之部爲自東至甲說文舊第遂蕩然無遺考徐鍇說文繫傳仿易序卦傳例作部敘二篇述五百四十部以次相承之故雖不免有所牽合而古人學有淵源要必有說未可以臆見紛更又徐鉉新附之字本非許愼原文一槩混淆亦乖體例後人援引往往以鉉說爲愼說實燾之由其中惟手部撝字徐鉉作許歸切一條能糾本書之謬其餘如𨺅字本作似醉切乃改爲房九切頁字本模結切乃改爲徒結切則多所竄亂說文酉部有酓字音咽嗛切而燾刪去不載則有所遺漏甚至氂字本里之切而誤作莫交切氂字本莫交切而誤作里之切顚倒錯亂全乖其本義本音尤爲疎舛顧其書易於省覽故流俗盛行明人刊文獻通考又偶佚此書標題而連綴其前後序文於徐鍇繫傳條下世遂不知燾有此書明陳大科作序竟誤以爲許愼舊本茅溱作韻譜本義遂推闡許愼說文所以始於東字之意殊爲附會顧炎武博極羣書而所作日知錄亦曰說文原本次第不可見今以四聲列者徐鉉等所定也是雖知非許愼書而又以燾之所編悞歸徐鉉信乎考古之難矣
</p>
<div class="section" id="title-12"><h2>
	續千文一卷<span class="jiazhu">通行本</span>
</h2></div>
<p class="em2">
	宋侍其良器撰良器里貫未詳官左朝散大夫知池州軍事是編皆摭周興嗣千字文所遺之字仍仿其體製編爲四言韻語詞采亦頗可觀其孫嘗刻石浯溪後有乾道乙酉鄉貢進士謝褒跋
</p>
<div class="section" id="title-13"><h2>
	四聲篇海十五卷<span class="jiazhu">通行本</span>
</h2></div>
<p class="em2">
	金韓孝彦撰孝彦字允中眞定松水人是編以玉篇五百四十二部依三十六字母次之更取類篇及龍龕手鏡等書增雜部三十有七共五百七十九部凡同母之部各辨其四聲爲先後每部之内又計其字畫之多寡爲先後以便於檢尋其書成於明昌承安間迨泰和戊辰孝彦之子道昭又改併爲四百四十四部韓道昇爲之序殊體僻字靡不悉載然舛謬實多徒增繁碎道昇序稱泰和八年歲在强圉單閼攷泰和八年乃戊辰而曰强圉單閼則丁卯矣刻是書者又記其後云崇慶已丑新集雜部至今成化辛卯刪補重編攷崇慶元年壬申明年即改元至寧曰已丑者亦誤道昭又因廣韻改其編次爲五音集韻十五卷明成化丁亥僧文儒等校刊二書合稱篇韻類聚篇謂孝彦所編以玉篇爲本韻謂道昭所編以廣韻爲本二書共三十卷較之他本多五音類聚徑指目錄餘無所增損云
</p>
<div class="section" id="title-14"><h2>
	六書統㴑原十二卷<span class="jiazhu">江蘇巡撫採進本</span>
</h2></div>
<p class="em2">
	元楊桓撰桓有六書統已著錄六書統備錄古文篆籀此書則專取說文所無或附見於重文者錄之六書統所載古文自憑胸臆增損改易其字已多不足信至於此書皆說文不載之字本無篆體乃因後世增益之譌文爲之推原作篆卷一以會意起僅一十一字次指事僅十四字合轉注爲兩卷其卷三至卷十二皆諧聲字獨缺象形一門名之曰六書實止五也桓好講六書而不能深通其意所說皆妄生穿鑿不足爲憑其論指事轉注尤爲乖異大抵從會意形聲之内以已見强爲分別故其指事有以形指形以注指形以聲指形以意指形以聲指意之屬其轉注有從二文三文四文及從一文一字從二文一字從一文二字之屬蓋字學至元明諸人多改漢以來所傳篆書使就已見幾於人人可以造字戴侗導其流周伯琦揚其波猶間有可採未爲太甚至桓與魏校而橫溢旁決矯誣尤甚是固宜懸諸戒律以杜變亂之源者矣
</p>
<div class="section" id="title-15"><h2>
	增修復古編四卷<span class="jiazhu">浙江汪啓淑家藏本</span>
</h2></div>
<p class="em2">
	舊本題吳均撰但自署其字曰仲平不著爵里亦不著時代其凡例稱注釋用黃氏韻會而書中分部全從周德淸中原音韻則元以後人也初張有作復古編辨别篆隸之訛異持論甚平又惟主辨正字畫而不復泛引訓詁其說亦頗簡要均乃病其太畧補輯是編所分諸部皆以俗音變古法而所載諸字又皆以古文繩今體其拘者如童子必從人作僮之類率滯礙而不可行其濫者如仝字之類引及道書又蕪雜而不盡確所分六書尤多舛誤如艐字爲國名孫字爲人姓階字訓等差賓字訓客環字訓繞之類皆謂之假借則天下幾無正字矣其書自平聲至入聲首尾完具而每韻皆題曰上卷殆尚有下卷而佚之然其佚亦無足惜也
</p>
<div class="section" id="title-16"><h2>
	蒙古譯語一卷<span class="jiazhu">永樂大典本</span>
</h2></div>
<p class="em2">
	不著撰人名氏前有自序稱言語不通非譯者無以達其志今詳定譯語一卷好事者熟之則問答之間隨叩隨應而無鯁喉之患云云似乎元代南人所記然其書分類編輯簡畧殊甚對音尤似是而非殊無足取
</p>
<div class="section" id="title-17"><h2>
	華夷譯語一卷<span class="jiazhu">永樂大典本</span>
</h2></div>
<p class="em2">
	明洪武二十二年翰林侍講火源潔奉勅撰錢曾讀書敏求記作史源潔字之訛也前有劉三吾序稱元初未制文字借高昌之書後命番僧造蒙古字反復紐切然後成文繁複爲甚翰林侍讀火源潔乃朔漠之族遂命以華文譯之聲音諧和隨用各足云云其分類編輯與蒙古譯語畧同而差爲詳備然粗具梗槩訛漏孔多欽定元國語解已有成書源潔此編直付之覆瓿可矣讀書敏求記又別載華夷譯語二卷云爲囘囘館所增定今雖未見其本然明人於繙繹之學依稀影響十不得一其書亦可想像而知也
</p>
<div class="section" id="title-18"><h2>
	篇海類編二十卷<span class="jiazhu">江蘇周厚堉家藏本</span>
</h2></div>
<p class="em2">
	舊本題明宋濂撰屠隆訂正濂字景濂浦江人元至正末召爲國史院編修官不就洪武中官至翰林學士承旨事迹具明史本傳隆字長卿鄞縣人萬曆丁丑進士官至禮部主事明史文苑傳附見徐渭傳中其書取韓道昭五音篇海以部首之字分類編次舛漏萬狀無論宋濂本無此書即以所引之書而論如田汝耔都俞李登湯顯祖趙銘章黼楊時喬劉孔當趙宧光皆明正德至萬曆時人濂何從見之至於以趙撝謙列林罕李陽冰間旣有一鄭樵注曰著六書畧又有一鄭漁注曰字仲明夾漈人他如以玉篇爲陳新作以韻會箋爲黃紹作以高似孫爲高衍孫以洪武正韻爲毛晃作以古文字號爲馬融作鄭玄注以五聲韻爲張有作以別字十三篇爲孫强作以六書精藴爲孫愐作殆於醉夢顚倒病狂譫語屠隆雖不甚讀書亦不至於此殆謬妄坊賈所托名也
</p>
<div class="section" id="title-19"><h2>
	童蒙習句一卷<span class="jiazhu">通行本</span>
</h2></div>
<p class="em2">
	明趙撝謙撰撝謙有六書本義已著錄焦竑筆乘載撝謙著書十種此書居第八惟六書本義及學範行世餘書則邱濬李東陽謝遷先後訪於嶺南不獲則此書爲明人所未見亦僅存之本矣其例凡列一字必載篆隸眞草四體然小篆及眞書各有定格而隸草變體至多不能賅備姑見崖畧而已撝謙本以小學名此則鄕塾訓課之作非其精義所在也
</p>
<div class="section" id="title-20"><h2>
	從古正文五卷<span class="jiazhu">禮部尚書曹秀先家藏本</span>
</h2></div>
<p class="em2">
	明黃諫撰諫字世臣蘭州人天順壬戌進士官至翰林院侍講學士後坐與石亨交謫廣州府通判其書考正字畫之訛以洪武正韻隸字每字大書正文而分疏訓詁註作某某非於其下所推論六書之義未嘗不確而篆變八分八分變楷相沿旣久勢不能同故楷之不可繩以小篆猶小篆之不可繩以籀文諫乃一一以小篆作楷奇形怪態重譯乃通而究其底藴實止人人習見之說文九千字非僻書也無裨義理而有妨施用所謂其言成理而其事必不可行者此類是矣
</p>
<div class="section" id="title-21"><h2>
	六書精藴六卷音釋一卷<span class="jiazhu">兩淮馬裕家藏本</span>
</h2></div>
<p class="em2">
	明魏校撰校有周禮沿革傳已著錄是書自序謂因古文正小篆之訛擇小篆補古文之缺又謂惟祖頡而參諸籀斯篆可者取之其不可者釐正之云云然字者孳也輾轉孳生如子孫之於祖父血脉相通而面目各別校必以古文正小篆是子孫之貌有不似祖父者即謂非其子孫也又擇小篆以補古文是子孫之貌有偶似其祖父者即躋之於祖父之列以補其世系之缺也元以來好異之流以篆入隸如熊忠韻會舉要所譏者已爲駭俗校更層累而高求出其上以籀改小篆之文而所用籀書都無依據名曰復古實則師心其說恐不可訓也末附音釋一卷乃其門人徐官所作以釋註中奇字者書有難解假注以明而其注先需重譯則乖僻無用可知矣
</p>
<div class="section" id="title-22"><h2>
	集古隸韻五卷<span class="jiazhu">兩淮馬裕家藏本</span>
</h2></div>
<p class="em2">
	明方仕撰案是時有二方仕一爲固始人正德戊辰進士一即此方仕字伯行寧波人也其書以漢碑隸書分四聲編次全襲宋婁機漢隸字源而變其一二三四等目以千字文天地元黄諸字編之體例甚陋又摹刻拙謬多失本形前有嘉靖丙戌市舶太監賴恩序蓋仕爲恩題射㕔榜恩因爲捐貲刻之又有浙江進士章滔序亦頌恩之功蓋均不足道云
</p>
<div class="section" id="title-23"><h2>
	石鼓文音釋三卷附錄一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明楊愼撰愼有檀弓叢訓已著錄是編第一卷爲石鼓古文第二卷爲音釋第三卷爲今文附錄則自唐韋應物至明李東陽所作石鼓詩凡五篇前有正德辛巳愼自序稱東陽嘗語愼及見東坡之本篆籀特全將爲手書上石未竟而卒愼因以東陽舊本錄而藏之金石古文亦言升庵得唐時拓本凡七百二字乃其全文馮惟訥詩紀遂據以載入古逸詩中當時蓋頗有信之者後陸深作金臺紀聞始疑其以補綴爲奇至朱彝尊日下舊聞考證古本以六轡下沃若二字靈雨上我來自東四字皆愼所强增第六鼓第七鼓多所附益咸與小雅同文又鼓有界文郭氏云恐是㚖字白澤也愼遂以惡獸白澤入正文中尤爲欺人明證且東陽石鼓歌云拾殘補缺能幾何若本有七百餘字東陽不應爲是言云云其辨託名東陽之僞更無疑義今考蘇軾石鼓歌自註稱可辨者僅維鱮貫柳數句則稱全本出於軾者妄又韓愈石鼓歌有年深缺畫之語則稱全本出唐人者亦妄即眞出東陽之家亦不足據況東陽亦僞託歟
</p>
<div class="section" id="title-24"><h2>
	六書索隱五卷<span class="jiazhu">江蘇巡撫採進本</span>
</h2></div>
<p class="em2">
	明楊愼撰自序謂取說文所遺彚萃成編以古文籀書爲主若小篆則舊籍已著予得而畧云云蓋專於爲古篆之學者然其中所載古文籀書實多畧而未備即以首卷而論如東韻工字考之鐘鼎釋文若乙酉父丁彝穆公鼎尨敦九工鑑之類各體不同而是書均未載及又如共字止載汾陰鼎而好畤鼎上林鼎綏和鼎之類亦均不取且古文罕見者必著所自來乃可傳信而是書不注所出者十之四五使考古者將何所據依乎
</p>
<div class="section" id="title-25"><h2>
	經子難字二卷<span class="jiazhu">浙江吳玉墀家藏本</span>
</h2></div>
<p class="em2">
	明楊愼撰上卷乃讀諸經注疏所記凡易書詩三傳三禮爾雅十書下卷乃讀諸子所記凡老子莊子列子荀子法言中說管子十洲記戰國策太玄經逸周書楚詞文選十三書或摘其字音或摘其文句絕無異聞蓋隨手雜錄之本本非著書其孫宗五過珍手澤編輯成帙而王尚修序刻之均失愼本意也
</p>
<div class="section" id="title-26"><h2>
	石鼓文正誤二卷<span class="jiazhu">兩淮馬裕家藏本</span>
</h2></div>
<p class="em2">
	明陶滋撰滋字時雨絳州人正德甲戌進士是編以薛尚功鄭樵施宿等石鼓訓釋不免舛譌因親至太學石鼓旁抉剔刻文一一校定然年深缺畫仍多影響揣摩其後序踵楊愼之說謂曾見蘇軾摩本六百一十一字亦失考也
</p>
<div class="section" id="title-27"><h2>
	金石遺文五卷<span class="jiazhu">兩淮鹽政採進本</span>
</h2></div>
<p class="em2">
	明豐道生撰道生即豐坊所更名也所著古易世學已著錄坊頗能篆籀其諸經僞本多以古文書之至今爲世所詬厲此書雜采奇字分韻編次但以眞書一字直音於下無所考證亦不注所出體例畧近李登摭古遺文雖未必全出依托然以道生好撰僞書凡所論撰遂無不可疑故世無遵而用之者此本又傳寫失眞益不足據矣
</p>
<div class="section" id="title-28"><h2>
	同文備考八卷附聲韻會通韻要粗釋二卷<span class="jiazhu">浙江范懋柱家天一閣藏本</span>
</h2></div>
<p class="em2">
	明王應電撰應電有周禮傳已著錄是編考辨文字聲音其學岀於魏校而乖僻又過其師前有自序謂洪武正韻間以小篆正楷書之譌而未嘗以古文正小篆之謬於是著爲是書取古文篆書而修定之并欲以定正許愼說文之失襲戴侗之遺法分爲八類曰天文曰地理曰人容曰人道曰人體曰動物曰植物曰用物舉是八綱以頜其目又舉諸目以附綴偏旁系屬諸字攷書有古文有大篆有小篆三代以下得以考見六書大畧者惟賴小篆之存得以考見小篆本旨者惟賴說文始一終亥之目州居部次不相凌亂是以上通古籀下貫隸楷猶可知其異同因革之由若大篆則見於說文者不及二百字即岐陽石鼓傳爲籀書尚不能盡目爲大篆況古文見於說文與出於鐘鼎者已自不同必欲併合論之名爲復古實則鑿空遂至杜撰字體臆造偏傍竟於千百世後重出一製字之倉頡不亦異乎且旣不信說文矣而於說文引述諸經文句互異者乃反據以駁正經文不知漢代經師多由口授被諸竹帛往往異文馬鄭以來諸儒商搉折衷乃定爲今本愼書所據如易用孟喜之類其序本有明文不過當時一家之學應電乃執爲古經拘泥殊甚至所附聲韻會通韻要粗釋二卷改字母爲二十八改韻類爲四十五爲橫圖以推衍之其於古今異宜南北異讀皆所不考合其所不當合分其所不當分又毎字合以篆體端緒叢雜如治亂絲亦可云勞而鮮功矣
</p>
<div class="section" id="title-29"><h2>
	古俗字畧七卷<span class="jiazhu">兩江總督採進本</span>
</h2></div>
<p class="em2">
	明陳士元撰士元有易象鉤解已著錄是編標題之下題曰歸雲别集與所注周易同蓋亦其别集之一種也其例仿顔元孫干祿字書而小增損之亦以韻分字所列首一字即元孫所謂正也所列古體及漢碑借用字即元孫所謂通也所列俗用雜字即元孫所謂俗也古字多以鐘鼎之文改爲隸體已失其眞又不註所出彌爲難據他如窻之爲{月囱}旾之爲萅則周伯琦之訛文{佛/國}之爲天卍之爲萬則釋典之謬體一槩濫收殊乏考正其有已見經典者如左傳民生敦厖毛詩民之方殿屎等字皆斥爲俗字而徐鉉校正說文所云俗書如亹个等二十八字反未刊正棄取亦殊失倫士元撰述之富幾與楊愼朱謀㙔相埒而是編疎舛不一而足亦貪奇愛博之過歟
</p>
<div class="section" id="title-30"><h2>
	字考啓蒙十六卷<span class="jiazhu">浙江巡撫採進本</span>
</h2></div>
<p class="em2">
	明周宇撰宇字必大自署關中人前有萬曆十一年自序考太學進士題名碑萬曆癸丑科有周宇崇禎初所定逆案中亦有其名然碑稱四川成都人與自題關中不合序作於萬曆十一年已自稱老且病則不應尚及媚魏忠賢惟咸寧縣志載周宇西安左衞人嘉靖已酉舉人官戶部主事精識古文奇字云云當即其人也是編辨字學之訛分爲四考曰正形曰殊音曰辨似曰通用前三門俱以洪武正韻分部編次惟通用一門分實名虛聲疊字三篇别爲一例其正形多以篆繩隸如東字同字皆以起鈎爲譌體字如其所說必八法全廢殊拘礙難通殊音即韻書之互注然辨古音今音及雙聲轉讀均不甚精核辨似一門尤爲瑣屑如壺之與壼傳之與傅稍把筆者皆知之何必縷縷乎通用一門雜收假借之字旣多挂漏又頗泛濫均不足以言小學也
</p>
<div class="section" id="title-31"><h2>
	六書賦音義三卷<span class="jiazhu">兩江總督採進本</span>
</h2></div>
<p class="em2">
	明張士佩撰士佩號據濵韓城人嘉靖丙辰進士官至南京戶部尚書明史鄒元標傳載其與禮部尚書徐學謨俱爲元標劾罷其事迹始末則史未詳也是書取洪武正韻所收諸字依偏旁分爲八十五部每部之字皆仿周興嗣千字文體以四言韻語聯貫之文義或屬或不屬取便誦讀而已每字皆粗具訓詁疏明大義凡字有數體者惟載一體而各體皆附於後有數音者亦然蓋專爲初學而設然其所分諸部不遵説文玉篇之舊如月字入肉部戶字入尸部支字入攴部之類皆與六書不合又如源字音于權切江字音居良切沂字音延知切之類亦皆沿正韻之誤於聲音多乖其注釋亦多譌舛
</p>
<div class="section" id="title-32"><h2>
	古器銘釋十卷<span class="jiazhu">浙江巡撫採進本</span>
</h2></div>
<p class="em2">
	明卞蓘撰蓘揚州人是書成於嘉靖中皆抄襲博古圖及薛尚功鐘鼎款識之文前後失次摹刻舛訛殊不足依據
</p>
<div class="section" id="title-33"><h2>
	字義總畧四卷<span class="jiazhu">浙江巡撫採進本</span>
</h2></div>
<p class="em2">
	明顧充撰充字囘瀾上虞人隆慶丁卯舉人官至南京工部都水司郞中是書辨諸字音義點畫分四十四門體例最爲冗碎又不明六書本旨與古字假借之例如字始門註爾朱字云百千家姓皆無始見唐神仙爾朱洞是併魏書亦未考矣避忌門註齒字云張萬歲牧馬衆以張諱因以馬歲爲齒是併公羊傳禮記亦未考矣甚至字始門註囘文字云始於溫嶠註雲土字云雲土夢作乂舊誤作雲夢土宋太宗得古本始詔改正已與字義無涉至避忌門註海棠字云杜子美母名海棠故集中無詩注道字云師道淵避蕭道成諱稱師淵註崇字云姚元之避開元年號改名崇是與字義不更風馬牛乎半字通用門中如廋廀彌弥澭灉汚汙幬𢅱之類本一字而體分今古乃區别爲二强指曰通各音門中如庚桑作亢倉裂繻作履繻本音之轉非庚桑即音亢倉裂繻即音履緰俠累作韓傀本名之訛更非俠累即音韓傀乃又混合爲一謂上字即讀下音凡斯之類不可縷數他若一字分書門旣收旱旰星甠諸字而別卷又以愈愉怠怡等字立心忄各開一門則互相重複正音門積字註旣云音恣非動靜門中積字註又云凡指所聚之物音恣取物而積聚之音迹字始門車字註云尺遮切自漢以來始有居音正音門下字註又云古音虎魏了翁云六經無下馬一韻故下皆音虎則自相矛盾其餘如爼豆當作爼斗周人避文王諱讀昌爲去聲者更不知其何据也
</p>
<div class="section" id="title-34"><h2>
	問奇集一卷<span class="jiazhu">兩江總督採進本</span>
</h2></div>
<p class="em2">
	明張位撰位字明成新建人隆慶戊辰進士官至吏部尚書武英殿大學士事迹具明史本傳是書考論諸字形聲訓詁分十九門一六書大義一三十六字母一早梅詩切字例一好雨詩切字例一辨聲音要訣一辨五音訣一四聲三聲例一分毫字辨一誤讀諸字一奇字考一假借圈發字音一畫同音異舊不旁發諸字一音義同而書畫異諸字一音義異而可通用諸字一一字數音例一誤習已久難改字音併正韻不載諸字一相近字音一各地鄉音辨論頗詳而不免弇陋如合併字母已非古法所用直音如龜音圭冰音兵之類併部分不辨又如倒景之景即影本字而誤云音影𧈫即虹之别體而誤云音虹李陽冰之名出木華海賦而泥於所篆之碑自書爲□誤云音佞甚至臺駘誤音胡苔而註曰左傳人名考左傳子產稱臺駘汾神註無胡苔之音又臧之狐裘敗我于狐駘註云駘音貽亦無苔音惟檀弓引之作敗于臺駘註云臺音壺又非左傳人名殊爲刺謬如此之類不可毛舉不足以言小學也
</p>
<div class="section" id="title-35"><h2>
	大明同文集五十卷<span class="jiazhu">浙江巡撫採進本</span>
</h2></div>
<p class="em2">
	明田藝衡撰藝衡字子藝錢塘人以歲貢生官休寧縣訓導明史文苑傳附見其父汝成傳中是編割裂說文部分而以其諧聲之字爲部母如東字爲部母即以棟涷之屬從之顚倒本末務與古人相反又自造篆文詭形怪態更在魏校六書精蕴之上考沈括夢溪筆談曰王聖美治字學演其義以爲右文如水類其右皆從水所謂右文者如戔小也水之小者曰淺金之小者曰錢貝之小者曰賤如斯之類皆以戔爲義也云云夢溪筆談非僻書藝衡不應不見殆剿襲其說而諱所自來不知王聖美之說先不可通也
</p>
<div class="section" id="title-36"><h2>
	正韻彚編四卷<span class="jiazhu">浙江巡撫採進本</span>
</h2></div>
<p class="em2">
	明周嘉棟撰嘉棟字隆之貴州人萬曆已丑進士官至監察御史其書取洪武正韻以偏旁分八十部所分之部與部中所列之字皆以字畫多少爲序每字之下仍各註曰某韻特因韻書之本文編爲字書以便檢尋其分部頗多乖迕至於乃字丹字之類以爲無偏旁可歸編爲雜部附於末尤不考古矣
</p>
<div class="section" id="title-37"><h2>
	六書指南二卷<span class="jiazhu">浙江巡撫採進本</span>
</h2></div>
<p class="em2">
	明李登撰登字十龍自號如眞居士上元人官新野縣知縣是書成於萬曆壬辰用千字文體以四字爲句辨俗傳訛體之字以誨童蒙
</p>
<div class="section" id="title-38"><h2>
	摭古遺文二卷補遺一卷<span class="jiazhu">浙江巡撫採進本</span>
</h2></div>
<p class="em2">
	明李登撰是書本夏竦篆韻之體取鐘鼎古文以韻分編其韻併冬於東併江於陽併侵於眞併肴於蕭分齊微二韻之字於支灰分單咸鹽三韻之字於寒先分蒸韻之字於靑庚而從廣韻分眞諄桓寒各爲二大抵皆以意杜撰所列古文亦皆不著所出未可執爲依據又出金石韻府之下矣
</p>
<div class="section" id="title-39"><h2>
	諸書字考二卷<span class="jiazhu">江蘇周厚堉家藏本</span>
</h2></div>
<p class="em2">
	明林茂槐撰茂槐字穉虚福淸人萬曆乙未進士官至吏部郎中是編辨别字音分四十四類其例有八一字有異音而讀訛者如格澤音鶴鐸之類一偏旁譌者如沴音戾之類一假借通用者如霸本音魄之類一音同可通用者如辟歷爲霹靂之類一以譌書而讀譌者如颶音具之類一字有動靜二音如解音蟹壞音怪之類一二音通用如孛有佩音之類一古今音異如鴻臚音廬太守音狩之類然於古字古音皆未明其根柢故捃摭成編頗傷疎畧如詩南音尼心反風音孚金反天音汀因反此自古今韻異非關字有重音若斯之類浩如烟海何爲僅收三五字又如擁篲之擁音湧北邙之邙音茫此自人人能曉何必作音至於謂張翰之名當作平聲是未見李商隱詩越桂留烹張翰膾也謂寧馨之寧當音寗是未見劉禹錫詩幾人雄猛得寧馨也觀其訓哉爲始不引爾雅而引韻會謂烟煴曰氤氲不引班固賦而引周易註知其爲餖飣之學未能悉考源流矣
</p>
<div class="section" id="title-40"><h2>
	五侯鯖字海二十卷<span class="jiazhu">安徽巡撫採進本</span>
</h2></div>
<p class="em2">
	不著撰人名氏題曰湯海若訂正考湯顯祖號曰若士亦曰海若臨川人萬曆辛丑進士官至禮部主事終於遂昌縣知縣明史有傳則當爲顯祖所作矣前有陳繼儒序云取海篇原本遵依洪武正韻參合成書然其註釋極爲簡畧體例亦頗蕪雜每字皆用直音尤多訛謬至卷首以四書五經難字别爲一篇則弇陋彌甚顯祖猶當日勝流何至於此蓋明末坊賈所依託也
</p>
<div class="section" id="title-41"><h2>
	字學指南十卷<span class="jiazhu">浙江巡撫採進本</span>
</h2></div>
<p class="em2">
	明朱光家撰光家字謙甫上海人是書成於萬曆辛丑首二卷一曰辨體辨音次曰同音異義三曰古今變體四曰同音互體五曰駢奇解義六曰同體異義七曰正誤舉例八曰假借從譯自三卷以下則以韻隸字併爲二十二部毎一部以一字調四聲如東董凍篤之類各標一字爲綱而同音之字列於其下如蝀從東懂從董棟從凍督從篤之類蓋本諸章黼韻學集成惟黼聚四聲於一韻仍各自爲部此則四聲參差聯貫併爲一部爲小變其例耳其前二卷所列大抵漫無考證如斷断燈灯來来皆上正下俗而此書斷音短断音段燈爲燈籠灯爲灯火來爲往來来爲来牟均以臆自爲分别非有根據也
</p>
<div class="section" id="title-42"><h2>
	字學訂譌二卷<span class="jiazhu">浙江巡撫採進本</span>
</h2></div>
<p class="em2">
	明李當泰撰當泰字元祉泗州人是書乃萬曆丁未殷城黄吉士督學江南命當泰合張位問奇集焦竑字學二書纂爲一編首六書大畧而終以俗用雜字共二十四門義例殊爲錯雜至分門訂譌内所載若甘露名天酒酒名紅友之類直是類書豈復小學訓詁乎
</p>
<div class="section" id="title-43"><h2>
	合併字學集篇集韻二十三卷<span class="jiazhu">内府藏本</span>
</h2></div>
<p class="em2">
	明徐孝編張元善校孝順天布衣元善永城人彭城伯騏之後襲封惠安伯是書凡集篇十卷分二百部附拾遺一卷皆不究說文玉篇之旨偏旁多誤若{𥝌(攴/只)}{𥝌敂}二字从𥝌𥝌讀若稽木曲頭也與禾稼之禾迥異而乃并{𥝌(攴/只)}{𥝌敂}入禾部則於六書本義茫無考據可知又集韻十卷分一百部附四聲類率譜一卷等韻一卷亦不究陸法言孫愐舊法如并扃登等字於東韻合箴簪與眞臻同入根韻之類皆乖舛殊甚又刪十六攝爲十四攝改三十六母爲二十二母且改濁平濁入爲如聲事事皆出剏造較篇海正韻等書變亂又加甚焉
</p>
<div class="section" id="title-44"><h2>
	字考二卷<span class="jiazhu">浙江汪啟淑家藏本</span>
</h2></div>
<p class="em2">
	明夏宏撰宏字用德號銘乾海陽人是書上卷凡三類曰誤寫字曰疑似字曰誤讀字下卷凡二類曰通用古字曰通用聯字意在訂六書之訛而不能深研古義但稗販於近代韻書字書之間如謂雞字必從佳不知古文實從鳥見於說文謂豸字連獬則稱砦不知本字實作廌其豸乃蟲豸字亦見於說文頗爲失考㱔字於誤寫字條下註音梭楚歌聲於通用聯字條下以楚㱔標目而註曰梭去聲亦自相矛盾又不通翻切多用直音如{扌(免/免)}搶之搶云音當臨邛之邛云音穹者尤不一而足其去佩觿字鑑諸書蓋不可以道里計矣
</p>
<div class="section" id="title-45"><h2>
	類纂古文字考五卷<span class="jiazhu">安徽巡撫採進本</span>
</h2></div>
<p class="em2">
	明都俞撰俞字仲良錢唐人仕履未詳考其序跋蓋萬曆間人也是書以古文爲名而實則取洪武正韻之字以偏旁分類編之凡爲部三百一十有四冠以辨疑一篇切字一篇而末附以雜字其字皆用直音直音不得則用四聲四聲不得乃用翻切如鈞音君銘音明全乖沈陸之舊又分部别{冂@(丿/丿)}於舟别灬於火揆之六書亦多失許顧之本義惟其每部之中以字畫多少分前後較說文玉篇類篇頗易檢尋故後來字書皆用其體例云
</p>
<div class="section" id="title-46"><h2>
	六書正義十二卷<span class="jiazhu">江蘇巡撫採進本</span>
</h2></div>
<p class="em2">
	明吳元滿撰元滿字敬甫歙縣人萬曆中布衣焦竑筆乘曰新安吳敬甫博雅士也精意字學所著有六書正義十二卷今觀是書大抵指摘許愼而推崇戴侗楊桓根本先已顚倒又體例冗瑣旣畧仿六書故分數位天文地理人倫身體飮食衣服宮室器用鳥獸蟲魚草木十二門分隸五百三十四部又畧仿六書統而蔓延之象形指事會意諧聲廣爲二十九體轉注假借敷衍爲一十四門殆於紛若亂絲其附會存疑闕疑備考楷書備用俗借俗轉諸條亦多舛漏所論轉注以曲逆讀去遇之類當之所論假借以一本數名借爲太一貴神九本數名偕爲陽九眞本僞之對借爲眞州眞姓之類當之尤爲不確至於以{(一/冖/冂)@丨}爲帝以卍爲萬昴字上加三圈火字直排四畫或誤採梵書或造作僞體乃動輙云說文篆訛尤可異矣
</p>
<div class="section" id="title-47"><h2>
	六書總要五卷<span class="jiazhu">江蘇巡撫採進本</span>
</h2></div>
<p class="em2">
	明吳元滿撰是書亦分數位天文地理人倫身體飮食衣服宮室器用鳥獸蟲魚草木十二部蓋承戴侗楊桓之緒餘而變本加厲所分部首皆以象形爲主謂之正生而指事會意以下則有正生變生兼生之别不取許愼說文槩爲諧聲之說其字皆以柳葉篆寫之謂其有鳥跡遺意足排斥小篆方整妍媚之態然所謂古文大抵出於杜撰又往往自相矛盾如於三字下註云俗作叁弎是以說文之弎爲俗字矣於一字下云或加弋作弌又用說文之說豈三從弋則俗一從弋則不俗乎至所引經傳諸文率以意改如二字下引詩衣服不二論語不二過米字下引左傳不米菽麥之類尤爲疎舛矣
</p>
<div class="section" id="title-48"><h2>
	六書泝原直音二卷<span class="jiazhu">江蘇周厚堉家藏本</span>
</h2></div>
<p class="em2">
	明吳元滿撰是書主於辨别字體所分十二門亦與六書正義同其龎雜瞀亂亦同所用直音尤多舛誤如凡音煩千音僉必音碧禎音眞皆參雜方言有乖舊讀至於士是本皆上聲旣注士音是矣又注叶上聲尤自相牴牾也
</p>
<div class="section" id="title-49"><h2>
	諧聲指南一卷<span class="jiazhu">浙江汪啟淑家藏本</span>
</h2></div>
<p class="em2">
	明吳元滿撰其說六書以諧聲爲多而古有數字同從一字諧聲而數字之讀乃迥異者於是爲之說曰諧本聲諧叶聲諧本音諧叶音諧轉聲諧轉叶聲諧轉音諧轉叶音有是八者之别夫古字本止一聲所從諧聲之字其讀要不相遠後人讀字自與古殊乃謂古作字時有所謂諧叶諧轉之聲祗憑臆說故設多岐實非六書之本旨也
</p>
<div class="section" id="title-50"><h2>
	說文長箋一百四卷<span class="jiazhu">安徽巡撫採進本</span>
</h2></div>
<p class="em2">
	明趙宧光撰宧光字凡夫吳縣人是書前列解題一卷載其平生所著字學之書七十餘種其虛實存佚皆不可考次列凡例一卷次列說文原序宋初官牒附以自撰通誤釋文及徐鍇部叙二篇合爲卷首上次列其少時所撰子母原一篇泛論字學大意又取說文五百四十部原目竄亂易置區分門類撰說文表一篇合爲卷首下其書用李燾五音韻譜之木而凡例乃稱爲徐鍇徐鉉奉南唐敕定殊爲昧於源流所列諸字於原書多所増刪增者加方圍於字外刪者加圓圍於字外其字下之注謂之長語所附論辨謂之箋文故以長箋爲名然所增之字往往失畫方圍與原書淆亂所注所論亦疎舛百出顧炎武日知錄摘其以論語虎兕出於柙誤稱孟子爲四書亦未嘗觀雖詆之太甚然炎武所指摘者如詩錦衾爛兮本有衾字乃以爲靑靑子衿之衿即衾字𤓰分字見史記虞卿傳及漢書賈誼傳乃以爲𤓰當作爪竈突字見漢書霍光傳乃以爲突當作𥥍民愁則墊隘見左傳鵲䳢醜其飛也㚇驠馬白州也並見爾雅而以爲未詳顧野王陳人也而以爲晉之虎頭陸龜蒙唐人也而以爲宋之象山王筠梁人也而以爲晉王禹偁宋人也而以爲南朝防風氏身橫九畝本穀梁傳之文而引於野字注下誤以爲身橫九野又誤以爲左傳後漢書劉虞傳故吏尾敦于路刼虞首歸葬之而以爲後漢尾敦路刼劉虞首歸之莽晉書虞嘯父傳爲孝武帝所親愛侍飮大醉拜不能起帝顧曰扶虞侍中而以爲晉獻帝醉虞侍中命扶之漢宣帝諱詢乃以爲諱恂漢平帝諱衎乃以爲諱衍以至簿正祭器見孟子而以爲唐中晚詩文始見簿字前此無之夏州至唐始置而以爲中國稱華夏從此起叩地在京兆藍田而以爲地近京口故從口禰衡漁陽三摻本音七紺反而以爲當作操凡十餘條皆深中其失然則炎武以宧光爲好行小慧不學墻而不爲太過矣
</p>
<div class="section" id="title-51"><h2>
	六書長箋七卷<span class="jiazhu">安徽巡撫採進本</span>
</h2></div>
<p class="em2">
	明趙宧光撰此書與說文長箋合刻本一書也以許氏敘内釋六書之義者分爲前六卷之首又備列班固衛恒賈公彥徐鍇張有鄭樵戴侗楊桓劉秦余謙周伯琦趙古則王應電王鏊僧眞空朱謀㙔張位熊朋來吳元滿十九家之說逐條辨論更以已說列於後其中轉注一條許氏引考老二字證之裴務齊切韻謬言考字左迴老字右轉本非許氏之旨宧光乃悞以左迴右轉爲許氏之說譏其自相矛盾殊爲疎舛末又列六書餘論一卷亦支離敷衍於制字之精意皆無當也
</p>
<div class="section" id="title-52"><h2>
	集鐘鼎古文韻選五卷<span class="jiazhu">通行本</span>
</h2></div>
<p class="em2">
	朙釋道泰撰黃虞稷千頃堂書目載此名註曰字來峯泰州人其書分韻集鐘鼎古文然所收頗雜秦權漢鑑與三代之文並載之殊乖條貫他如滕公石槨銘本屬僞迹收之已失别裁又鉤摹全非其本狀則傳寫失眞者多矣
</p>
<div class="section" id="title-53"><h2>
	正字通十二卷<span class="jiazhu">通行本</span>
</h2></div>
<p class="em2">
	舊本或題明張自烈撰或題國朝廖文英撰或題自烈文英同撰考鈕琇觚賸粤觚下篇載此書本自烈作文英以金購得之因掩爲已有敘其始末甚詳然其前列國書十二字母則自烈之時所未有殆文英續加也裘君弘妙貫堂餘談又稱文英殁後其子售板於連帥劉炳有海幢寺僧阿字知本爲自烈書爲炳言之炳乃改刻自烈之名諸本互異蓋以此也其書視梅膺祚字彚考據稍博然徵引繁蕪頗多舛駁又喜排斥許愼說文尤不免穿鑿附會非善本也自烈字爾公南昌人文英字百子連州人康熙中官南康府知府故得鬻自烈之書云
</p>
<div class="section" id="title-54"><h2>
	篆韻五十卷<span class="jiazhu">江蘇巡撫採進本</span>
</h2></div>
<p class="em2">
	不著撰人名氏其書每頁右側印欽賜商河王勉學書樓之記十一篆字上下與朱絲闌齊考明史諸王表衡王祐㮿之孫載塨於嘉靖三十五年襲封商河王萬曆二十五年其長子翊{金(𠂊/四/目/又)}襲封至四十四年薨無子國除書無序跋不知爲載塨所鈔翊{金(𠂊/四/目/又)}所鈔也首題篆書正韻四字而考其部分乃用壬子新刊禮部韻與洪武正韻截然不同書中别無考證惟據周伯琦六書正譌註俗作某某非而巳蓋藩邸偶錄以備檢閱非著書也
</p>
<div class="section" id="title-55"><h2>
	字韻合璧二十卷<span class="jiazhu">内府藏本</span>
</h2></div>
<p class="em2">
	不著撰人名氏但題明鄱東朱孔陽訂正刊行編中分上下二層上辨音韻下别偏旁而謬悠舛誤不可枚舉如天音添則以兩韻爲一聲吳作吴則以俗字爲正體分韻則從洪武併合之本分部則紊許愼說文之例蓋於六書之義茫乎其未解者也
</p>
<div class="section" id="title-56"><h2>
	廣金石韻府五卷<span class="jiazhu">浙江巡撫採進本</span>
</h2></div>
<p class="em2">
	國朝林尚葵李根同撰尚葵字朱臣莆田人根字阿靈晉江人是書用朱墨二色校以四聲部次朱書古文籀篆之字墨書楷字領之亦各註其所出乃因明朱時望金石韻府而作故名曰廣然所引諸書今已什九不著錄尚葵等何自得觀今核所列之目實即夏竦四聲韻而稍摭薛尚功之書以附益之觀其備陳羣籍而獨遺竦書之名則諱所自來故滅其迹可知也
</p>
<div class="section" id="title-57"><h2>
	他山字學二卷<span class="jiazhu">安徽巡撫採進本</span>
</h2></div>
<p class="em2">
	國朝錢邦芑撰邦芑字開少丹徒人晚爲僧號大錯其書辨正字畫及音讀之誤凡四十三目大抵本於郭忠恕佩觿及李文仲字鑑諸書而蒐輯未廣如一字數音考内苴字重至十五音爲書中極多之數而韻會小補載此字實有十八音他若廣韻集韻所載重音開卷可見者亦百不得其一二
</p>
<div class="section" id="title-58"><h2>
	六書準四卷<span class="jiazhu">内府藏本</span>
</h2></div>
<p class="em2">
	國朝馮調鼎撰調鼎字雪鷗華亭人其書分象形指事會意諧聲四類每類分平上去入而假借轉注即見於四類之中然其書雖力闡古義而於六書本旨多所未明如社之一字說文繫傳从示土聲此書不見繫傳乃以社爲會意字又如風之一字說文从虫凡聲此書不知風之古音而以爲从蟲省聲則其他槩可知矣
</p>
<div class="section" id="title-59"><h2>
	六書通十卷<span class="jiazhu">江蘇巡撫採進本</span>
</h2></div>
<p class="em2">
	國朝閔齊伋撰齊伋字寓五烏程人世所傳朱墨字板五色字板謂之閔本者多其所刻是書成於順治辛丑齊伋年八十二矣大致仿金石韻府之例以洪武正韻部分編次說文而以篆文别體之字類從於下其但有小篆而無别體者則謂之附通亦併列之不收鐘鼎文而兼采印譜自稱通許愼之執不知所病正在以許愼爲執也
</p>
<div class="section" id="title-60"><h2>
	韻原表一卷<span class="jiazhu">兩淮馬裕家藏本</span>
</h2></div>
<p class="em2">
	國朝劉凝撰凝有稽禮辨論已著錄凝初作文字韻原一編謂說文以形相次韻原以聲相從又以韻原限於篇幅其層次排列未免間斷而生生之序不見乃倣史記諸表之例從各字偏旁序其世系分其支派以濟韻原之窮然篆隸屢更變化不定必一一謂某生於某終未免失於穿鑿也
</p>
<div class="section" id="title-61"><h2>
	石鼓文定本二卷<span class="jiazhu">兩江總督採進本</span>
</h2></div>
<p class="em2">
	國朝劉凝撰是書上卷爲石鼓音訓釋文下卷爲附錄古今人辨說及詩歌石鼓刻文且以殘闕搨本漸不可辨惟以摹本及釋文相傳釋文之中潘廸最著摹本之中薛尚功楊愼最著案宋金以前爭石鼓之時代斷斷不休元以來眞僞論定矣而爭文字者又閧而聚訟凝作此書旣不以今日所存之三百二十餘字以考定其眞又不詳列諸家之本以糾其異徒以楊愼僞本猶屬全文而據以爲主根本先謬又加以意爲增减彌起糾紛如第四鼓其寫上之吾字第五鼓霝雨下之{艹/淒}字爲各本所無莫知何以增入至於後卷辨說第一條即載薛尚功云云而薛尚功跋語内亦無其文皆不可解又以石鼓之文强合於說文之籀體案趙師尹石鼓文考注所摭說文與石鼓相同之字員辭皮樹西則旁中囿九字而已然旁字石鼓無之乃楊愼以壬鼓{𣂠-斤(爻/口)仐}其用導用字妄改爲旁其餘諸字亦均有同異凝必欲附會其文亦鄭樵以秦權一二字之合定爲秦鼓之類矣
</p>
<div class="section" id="title-62"><h2>
	黃公說字<span class="jiazhu">無卷數　湖北巡撫採進本</span>
</h2></div>
<p class="em2">
	國朝顧景星撰景星字黃公蘄州人康熙巳未薦舉博學鴻詞其學自稱推本許愼而大抵以梅膺祚字彚廖文英正字通爲稿本仍以楷字分編如丑字从□从丨象手有所執也而列之一部於六書之義未免有乖至於西域梵文尤自别爲一體儒書所載已改爲楷畫非其本眞一槩收載亦爲泛濫其註皆雜采諸書不由根柢所列各書唐說文蜀說文葛洪字苑何承天纂文呂靜韻集李啟聲韻呂忱字林陽休之夏侯該韻畧孟昶書林韻會林罕字源等目不知何從見之又以李燾說文五音譜爲徐鉉以楊桓六書泝原爲吳元滿以趙明誠金石錄爲歐陽修以張守節史記正義爲六書正義以司馬貞史記索隱爲六書索隱舛誤不一而足至於司馬光集韻解諸家目錄未著斯名米芾大宋五音正韻僅名見所著畫史中蓋欲爲之而未成亦非眞有其書也
</p>
<div class="section" id="title-63"><h2>
	讀書正音四卷<span class="jiazhu">浙近巡撫採進本</span>
</h2></div>
<p class="em2">
	國朝吳震方撰震方字靑壇石門人康熙巳未進士官至監察御史是書卷一以一音異讀者分門編輯其無類可歸者附以通用一門卷二别爲六類曰字音淸濁辨曰同音借義曰借同音不借義曰因義借音曰音借而借曰語詞之借卷三以四聲編錄僻字卷四則各依部分編習見字樣以正時師誤讀前有毛奇齡序頗稱其精審然實於六書音韻源流多所舛漏其謂本字不讀本字者如隋時去辵爲隋本文帝之臆造在說文隋裂肉也徐鉉音徒果切乃其本音他如在支韻者作句爲切順裂肉也又翾規切周禮大祝隋釁通作綏是也在歌韻者作土禾切集韻中髙四下是也在寘韻者作呼恚切周禮守祧旣祭則藏其隋是也此所謂本字不讀本音者也今震方誤以隋隨爲一音反以音妥者爲非本音而在支歌寘三韻者乃不見錄未免失考又如厪之爲僅厸之爲隣乑之爲攀俱列在本字不讀本音卷内考漢書賈誼傳曰其次厪得舍人註曰厪與僅同揚雄傳曰纍旣乑夫傅說兮奚不信而行註曰乑古攀字敘傳曰東厸虐而殱仁兮王合位乎三五註厸古隣字震方槩附諸同字異讀亦未悉今字古字之殊至於景爲影之本字暒爲晴之本字戼丣爲卯酉之本字顯著說文震方亦與古字不讀本音者一例列之益乖迕矣若此類者不一而足其餘耳目之前亦多遺失漢地里志曰屯留師古屯音純替亭師古替音潛修亭應劭修音條計斤師古音介根甸氐道李奇甸音媵卑水孟康卑音班樸{睘刂}孟康音蒲環澤索師古澤音鐸驪靬李奇音遲虔祖厲師古音罝賴莫䵣師古音忉怚遼隊師古隊音遂黏蜩蟬服䖍蟬音提麊令孟康音螟蛉師古音麋零芍陂師古芍音鵲凡此皆字同音異之顯然者震方俱弗收輯則僻書槩可知也蓋以正塾師之謬讀則所得爲多以言古人之小學則又當别論耳
</p>
<div class="section" id="title-64"><h2>
	篆文纂要四卷<span class="jiazhu">浙江汪啟淑家藏本</span>
</h2></div>
<p class="em2">
	國朝陳策撰策字嘉謀錢塘人其書亦依韻分編每字下首列說文次大篆次鐘鼎文然不載所引書名注亦率畧於字體無所辨證殆僅爲鐫刻印章之用也
</p>
<div class="section" id="title-65"><h2>
	字辨七卷<span class="jiazhu">安徽巡撫採進本</span>
</h2></div>
<p class="em2">
	國朝熊文登撰文登字于岸南昌人是書詳辨字音字義字形分爲十門一曰誤寫辨二曰誤讀辨三曰一字數音數義辨四曰宜寫古文奇字辨五曰宜讀經史眞字辨六曰形相類字辨七曰聲相類字辨八曰形聲相類字辨九曰從今從古辨十曰楷篆異體辨皆從梅膺祚字彚分部大意在糾俗學之誤反之於古然不知古文亦不知古音遂至不古不今進退無據如謂回本作囘不知篆文作□本一筆旋轉若變而五筆已非本義謂冊本作冊不知篆文作□本象以韋貫簡僅縮其一畫彌失眞形又如謂洚音降又音紅不知東江古本一音也謂彭音朋又音滂不知庚陽古亦一音也至謂逍遙必當作消摇伏羲必當作虙戲渤海必作渤澥躊躇必當作□著皆見一古字之省文遂謂凡書是字者無不當省見一古字之假借遂謂凡書是字者無不當借所謂知其一不知其二者也殆愈辨而愈遠矣
</p>
<div class="section" id="title-66"><h2>
	六書分類十二卷<span class="jiazhu">兩江總督採進本</span>
</h2></div>
<p class="em2">
	國朝傳世壵撰世壵字賔石歸德人其書分部一依梅膺祚字彚之例每字以小篆古文次於楷書之後古文之學漢魏後久已失傳後人所釋鐘鼎之文什九出於臆度確然可信者無幾况古器或出剝爛之餘或出僞作尤不足爲依據謂之好古則可謂有當於古義則未然也
</p>
<div class="section" id="title-67"><h2>
	說文廣義十二卷<span class="jiazhu">浙江巡撫採進本</span>
</h2></div>
<p class="em2">
	國朝程德洽撰德洽字學瀾長洲人是書本許氏說文而旁採諸家篆文並列於下然不著岀處蓋李登摭古遺文之流又不及金石韻府尚云某字本某書矣
</p>
<div class="section" id="title-68"><h2>
	篆字彚十二卷<span class="jiazhu">通行本</span>
</h2></div>
<p class="em2">
	國朝佟世男編世男滿洲鑲黃旗人康熙中官知縣其書本梅膺祚字彚各繫以篆文篆文所無之字則依楷書字畫以意造之不可以爲典據也
</p>
<div class="section" id="title-69"><h2>
	鐘鼎字源五卷<span class="jiazhu">河南巡撫採進本</span>
</h2></div>
<p class="em2">
	國朝汪立名編立名婺源人官工部主事是編成於康熙丙申自序稱金石雖皆傳自三代而銘器與篆碑之文不容强同乃專採鐘鼎文以今韻編次爲五卷其石刻之類於銘欵者惟附錄石鼓文其他碑篆則皆不收然立名知鑄金刻石古文體制有殊而不知鐘鼎之中又有時代之分音釋之異與眞僞之别三代固均爲古文矣至秦權秦斤如□字□字□字□字之類已頗近小篆漢鐙漢壺如綏和壺之供字汾陰宮鼎之共字汾字首山宮鐙之年字併時參隸體一槩目爲鐘鼎之文混淆殊甚又如歐陽修集古錄所載晉姜毛伯諸鼎楊南仲劉攽訓釋互異者不一而足旣莫能考定是非嘯堂集古錄所載比干銅槃銘宋人顯斥其僞托亦不免併載且卷末列二合三合四合之字並不注出典尤無根據
</p>
<div class="section" id="title-70"><h2>
	天然窮源字韻九卷<span class="jiazhu">兩江總督採進本</span>
</h2></div>
<p class="em2">
	國朝姜曰章撰曰章字旦童如臯人是編成於康熙丁酉分日月水火木金土七部又冠以首部曰字說綴以末部曰韻說詩易二叶日月二部爲字書不以偏旁分部而以筆畫多寡分部自一畫至四十八畫止水火木金四部爲韻書併爲天星風山官上地支郊階州波夫下十四韻每韻分爲中平上去八五音土部則古文奇字也自明以來字畫莫陋於字彚正字通而曰章遵以講字畫韻書莫乖於洪武正韻而曰章執以分韻等收字之妄濫無稽莫甚於篇海而曰章據以談奇字其餘偶有援引不過從此四書採出而已宜其不合於古也
</p>
<div class="section" id="title-71"><h2>
	六書辨通五卷<span class="jiazhu">浙江巡撫採進本</span>
</h2></div>
<p class="em2">
	國朝楊錫觀撰錫觀字顒若無錫人是書大旨謂六書假借於義可通爲變而不失其正其不可通者即不得不著辨以明之因分韻編次於每字之下各標出處并著本字之義而於其誤通者則一一辨正然古人假借多取音同不求義合若是書所載漢孟郁碑借舟爲周堯廟碑云委曲舟帀亦借舟爲周是其例也而錫觀謂周借舟於義不通漢碑舟字當𠣘字之誤𠣘音周帀徧也不知經典釋文鶻鵃之鵃與雕字通類編五月鳴蜩之蜩一作𧊓則周舟二字本通是其顯證鵃𧊓非有周帀之義豈亦得指爲從𠣘耶又如家語望羊左傳則作望陽漢書歐陽漢碑則作歐羊之類近在耳目之前乃多失載亦未爲賅備也
</p>
<div class="section" id="title-72"><h2>
	六書例解一卷附六書雜說一卷八分書辨一卷<span class="jiazhu">浙江巡撫採進本</span>
</h2></div>
<p class="em2">
	國朝楊錫觀撰是書首冠黃之雋篆學三書序蓋錫觀嘗作秦篆韻編正字啟蒙短箋二書與此書爲三也書凡六篇分論六書以鄭玄注周禮六書以象形爲首失制字之序改從許愼說文之次首以指事其論指事謂有籠統言之者有指其一點一畫言之者其論象形謂小篆日月作□□已不如古文之作□□又謂凡字之从舟旁者皆當改爲月旁以象倉限其論形聲謂爲因形而附聲不取周禮註諧聲之說併謂三百篇之韻皆不足據其論會意列字至三百之多至謂冥下从六乃取六爲老陰名上从夕爲陰晦之義其論轉注則從許愼之說而廣之一爲意可相通老字轉爲耆壽之類一爲兩字相反如可轉爲叵正轉爲乏與半木爲片連水爲川之類一爲輾轉註釋而後可通如元轉爲仁仄轉爲丸之類其論假借極論隸書之非併經典通用之字如恭作共齋作齊而作如者皆斥爲乖謬大抵陽尊許愼說文而陰以魏校六書精蘊爲藍本故於制字之義多所未明其六書雜記論六書分界亦多强生辨别至八分書說一卷申歐陽修洪适之說以八分爲隸而謂今之楷書爲八分引據牽合亦失於考證也
</p>
<div class="section" id="title-73"><h2>
	五經字學攷五卷<span class="jiazhu">山西巡撫採進本</span>
</h2></div>
<p class="em2">
	國朝成端人撰端人字友端陽城人此書分五經各一卷每字先以訓詁並及形聲兼辨俗寫之譌然引據未能淹博考證亦未能精密如春秋隱公之彄字此爲公子彄名訓也而註曰從弓區聲音摳又人名公子彄文公之頵字此爲楚成王名訓也而註曰從頁君聲徐曰頭大也又楚成王名此反以本義爲旁義也又如易坤卦馴字註曰音同旬字彚引徐邈讀作訓蛇足案徐邈之說出陸德明經典釋文以爲出自字彚已不求其本至經師異讀自古並存乃以爲蛇足更不確矣
</p>
<div class="section" id="title-74"><h2>
	六經字便<span class="jiazhu">無卷數　江蘇巡撫採進本</span>
</h2></div>
<p class="em2">
	國朝劉臣敬撰臣敬字恭邵江陰人是書載六經字體自一畫至二十九畫頗能辨正偏旁點畫又於諸字之轉音不轉音者分類釐訂亦易於省覽特所見古籍無多故舛誤時復不免如謂易亢龍之立音剛非康去聲不知說文人頸之亢及角亢龍亢亢父固均音剛而亢龍之亢見於經典釋文者止若浪切一讀又謂易觀卦之觀正韻附去聲爲非解卦之解正韻讀音蟹爲非然經典釋文載觀官喚反示也解音蟹緩也先儒授受於二卦各止一讀迄今未改正韻收之附音猶爲近古臣敬皆以爲非是未考古之失也至謂陰疑於陽疑字不當轉擬考禮記前疑後丞或作擬周官司服云大夫疑衰鄭玄注云疑之言擬也又漢書食貨志遠方之能疑者顔師古註云疑讀爲擬則疑之爲轉擬顯有義例又讀社字不當有杜音考史記秦本紀蕩社明作蕩杜社杜字通其爲一音可知而以爲社無杜音尤誤蓋自漢以後經史各有專家即各分音讀遞稟師傳不能偏廢臣敬以啟廸蒙穉難於博引繁徴固不妨止取一音其所不取則置之不論可矣槩斥爲誤豈通方之論乎
</p>
<div class="section" id="title-75"><h2>
	字學正本五卷<span class="jiazhu">江蘇巡撫採進本</span>
</h2></div>
<p class="em2">
	國朝李京撰京字元伯陽高人是書凡例謂以小篆爲本而正偏旁之不正者故名正本凡所根據多得之周伯琦六書正譌張有復古編如復古編崇字下註云别作崈俗不知漢郊祀志曰封崈山又曰莽遂崈淫鬼神祀又漢隸字源載韓良碑亦有崈字未可云俗是書能引郊祀志以證其誤頗爲近古又於周伯琦杜撰之說時爲駁正亦間有可採然如東韻𢦦字復古編謂隸作戎而此書乃謂俗作戎不知泰山都尉孔宙碑𢦦已作戎與復古編所云隸作戎合京謂之俗字則考之不審矣又於周氏書採撫頗備而張氏書反多挂漏即以東之一韻考之復古編載豅誤作谾龓誤作䪊𨢊誤作䴿堫誤作稯濛誤作靀禯誤作穠功誤作功此書均逸不載亦殊疎畧且誤依中原音韻分部全乖唐宋之舊法旣有變古之嫌而以說文篆體盡改隸字或窒礙而不可行又不免泥古之過均不可以爲訓者也
</p>
<div class="section" id="title-76"><h2>
	字學同文四卷<span class="jiazhu">江蘇巡撫採進本</span>
</h2></div>
<p class="em2">
	國朝衛執穀撰執穀字子覲韓城人是書凡分十三目曰上類下類上下中類上下左右類上下左類上下右類上左類下左類上右類下右類左類右類左右類轇轕破碎皆從古未有之例其中又多所謬誤如元在一部从一兀聲今人儿部夐在目部外目攴在穴上今入文部南字本在𣎵部从𣎵羊聲今入十部{壺@吉}字本爲部首从壺从吉今入士部今字本在亼部从{人/二}从𠃍今入人部吳字本在夬部从{吳-口}从口今入口部知於六書偏旁未之深講也
</p>
<div class="section" id="title-77"><h2>
	文字審一卷<span class="jiazhu">浙江巡撫採進本</span>
</h2></div>
<p class="em2">
	不著撰人名氏亦無序跋中間頗有塗乙相其紙墨蓋近人手稿也其書取李燾說文五音譜鈔其大畧仍以燾之部分爲序而不標部分之名篆文筆意頗圓潤字下隸書字字皆从古體蓋亦留心六書者特偶然鈔錄自備檢核非欲著書問世故漫無體例耳
</p>
<p class="em2">
	右小學類字書之屬六十八部六百二卷<span class="jiazhu">内二部無卷數</span>皆附存目
</p> 



</div></body></html>