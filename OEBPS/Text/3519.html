<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百四·子部十四（醫家類二）</title></head><body><div id="text">

<p>
<strong>欽定四庫全書總目卷一百四</strong>
</p>
<div class="section" id="title-0"><h1>
	子部十四
</h1><hr/></div>
<div class="section" id="title-1"><h2>
	醫家類二
</h2></div>
<div class="section" id="title-2"><h2>
	素問元機原病式一卷<span class="jiazhu">通行本</span>
</h2></div>
<p class="em2">
	金劉完素撰完素字守眞河間人事蹟具金史方技傳是書因素問至眞要論詳言五運六氣盛衰勝復之理而以病機一十九條附於篇末乃於十九條中采一百七十六字演爲二百七十七字以爲綱領而反復辨論以申之凡二萬餘言大旨多主於火故張介賔作景岳全書攻之最力然完素生於北地其人秉賦原强兼以飲食醇醲久而藴熱與南方風土原殊又完素生於金時人情淳樸習於勤苦大抵充實剛勁亦異乎南方之脆弱故其持論多以寒凉之劑攻其有餘皆能應手奏功其作是書亦因地因時各明一義補前人所未及耳醫者拘泥成法不察虛實槪以攻伐戕生氣譬諸檢譜角觝宜其致敗其過實不在譜也介賔憤嫉力排盡歸其罪於完素然則參桂誤用亦可殺人又將以是而廢東垣書哉張機傷寒論有日桂枝下咽陽盛乃斃承氣入胃陰盛以亡明藥務審證不執一也故今仍錄完素之書並著偏主之弊以持其平焉
</p>
<div class="section" id="title-3"><h2>
	宣明方論十五卷<span class="jiazhu">通行本</span>
</h2></div>
<p class="em2">
	金劉完素撰是書皆對病處方之法首諸證門自煎厥薄厥餐洩䐜脤以及諸痺心疝凡六十一證皆採用内經諸篇每證各有主治之方一宗仲景次諸風次熱次傷寒次積聚次水濕次痰飲次勞次洩痢次婦人次補養次諸痛次痔瘻次眼目次小兒次雜病共十七門每門各有總論亦發明運氣之理兼及諸家方論於軒岐奥旨寔多闡發而多用凉劑偏主其說者不無流弊在善用者消息之耳攷原病式自序云作醫方精要宣明論一部三卷十萬餘言今刊入河間六書者乃有十五卷其二卷之菊葉法薄荷白檀湯四卷之妙功藏用九十二卷之蓽澄茄丸補中丸楮實子丸皆注新增字而七卷之信香十方靑金膏不注新增字者據其方下小序稱灌頂法王子所傳併有偈咒金時安有灌頂法王顯爲元明以後之方則竄入而不注者不知其幾矣卷增於舊殆以是歟
</p>
<div class="section" id="title-4"><h2>
	傷寒直格方三卷傷寒標本心法類萃二卷<span class="jiazhu">通行本</span>
</h2></div>
<p class="em2">
	舊本皆題金劉完素撰傷寒直格方大旨出入於原病式而於傷寒證治議論較詳前序一篇不知何人所撰馬宗素傷寒醫鑒引平城翟公宵行遇燈之語與此序正相合殆即翟公所撰歟醫鑒又云完素著六經傳變直格一部計一萬七千零九字又於宣明論中集緊切藥方六十道分六門亦名直格此書有方有論不分門類不能確定原爲何種卷首又題爲臨川葛雍編蓋經後人竄亂未必完素之舊矣傷寒標本心法類萃上卷分别表裏辨其緩急下卷則載所用之方其中傳染一條稱雙解散益元散皆爲神方二方即完素所製不應自譽至此考完素原病式序稱集傷寒襍病脈證方論之文目日醫方精要宣明論今檢宣明論中已有傷寒二卷則完素治傷寒法已在宣明論中不别爲書二書恐出於依託然流傳已久姑存之以備叅考焉
</p>
<div class="section" id="title-5"><h2>
	病機氣宜保命集三卷<span class="jiazhu">兩淮鹽政採進本</span>
</h2></div>
<p class="em2">
	金張元素撰元素字潔古易州人八歲應童子舉二十七試進士以犯廟諱下第乃去而學醫精通其術因抒所心得述爲此書凡分三十二門首原道原脉攝生陰陽諸論次及處方用藥次第加減君臣佐使之法於醫理精藴闡發極爲深至其書初半傳播金末楊威始得本刋行而題爲河間劉完素所著明初寧王權重刋亦沿其誤并僞撰完素序文詞調於卷首以附會之至李時珍作本草綱目始糾其謬而定爲出於元素之手於序例中辨之甚明考李濂醫史稱完素嘗病傷寒八日頭痛脉緊嘔逆不食元素往候令服某藥完素大服如其言遂愈元素自此顯名是其造詣深䆳足以自成一家原不必託完素以爲重今特爲改正其僞託之序亦並從刪削焉
</p>
<div class="section" id="title-6"><h2>
	儒門事親十五卷<span class="jiazhu">大學士英廉家藏本</span>
</h2></div>
<p class="em2">
	金張從正撰從正字子和號戴人睢州考城人興定中召補太醫尋辭去事蹟具金史方技傳從正與麻知幾常仲明輩講求醫理輯爲此書劉祁歸潛志稱麻知幾九疇與之善使子和論說其術因爲文之則此書實知幾所記也其例有說有辨有記有解有誡有箋有詮有式有斷有論有疏有述有衍有訣有十形三療有六門三法名目頗煩碎而大旨主於用攻其曰儒門事親者以爲惟儒者能明其理而事親者當知醫也從正宗河間劉守眞用藥多寒凉其汗吐下三法當時已多異議故書中辨謗之處爲多丹溪朱震亨亦譏其偏後人遂井其書置之然病情萬狀各有所宜當攻不攻與當補不補厥弊維均偏執其法固非竟斥其法亦非也惟中間負氣求勝不免過激欲矯庸醫恃補之失或至於過直又傳其學者不知察脉虛實論病久暫槩以峻利施治遂致爲世所藉口要之未明從正本意耳
</p>
<div class="section" id="title-7"><h2>
	内外傷辨惑論三卷<span class="jiazhu">江蘇巡撫採進本</span>
</h2></div>
<p class="em2">
	金李杲撰杲字明之自號東垣老人眞定人嘗以納貲得官監濟源稅案元硯堅作東垣老人傳稱杲以辛亥年卒年七十二則當生於世宗大定二十年庚子金亡時年五十五入元十七年乃終故舊本亦或題元人而元史亦載入方技傳也初杲母嬰疾爲衆醫襍治而死訖莫知爲何證杲自傷不知醫理遂捐千金從易州張元素學盡得其法而名乃出於元素上卓爲醫者大宗是編發明内傷之證有類外感辨别陰陽寒熱有餘不足而大旨總以脾胃爲主故特製補中益氣湯專治飲食勞倦虛人感冒法取補土生金升淸降濁得陰陽生化之旨其闡發醫理至爲深微前有自序題丁未歲序中稱此論束之高閣十六年以長厯推之其書蓋出於金哀宗之正大九年辛卯也
</p>
<div class="section" id="title-8"><h2>
	脾胃論三卷<span class="jiazhu">江蘇巡撫採進本</span>
</h2></div>
<p class="em2">
	金李杲撰杲旣著辨惑論恐世俗不悟復爲此書其說以土爲萬物之母故獨重脾胃引經立論精鑿不磨明孫一奎醫旨緖餘云東垣生當金元之交中原擾攘士失其所人疲奔命或以勞倦傷脾或以憂思傷脾或以僟飽傷脾病有緩急不得不以急者爲先務此眞知杲者也前有元好問序攷遺山文集有杲所著傷寒會要引一篇備載其所治騐元史方技傳全取之而此序獨不見集中意其偶有散佚歟又有羅天益後序一篇天益字謙父杲晚年弟子盡得其傳元硯堅東垣老人傳稱杲臨終取平日所著書檢勘卷帙以次相從列於儿前囑謙父日此書付汝者即其人也
</p>
<div class="section" id="title-9"><h2>
	蘭室秘藏三卷<span class="jiazhu">江蘇巡撫採進本</span>
</h2></div>
<p class="em2">
	金李杲撰其日蘭室秘藏者蓋取黃帝素問藏諸靈蘭之室語前有至元丙子羅天益序在杲没後二十五年疑即硯堅所謂臨終以付天益者也其治病分二十一門以飲食勞倦居首他如中滿腹脤如心腹痞如胃脘痛諸門皆諄諄於脾胃蓋其所獨重也東垣發明内傷之類外感實有至理而以土爲萬物之母脾胃爲生化之源脾虛損論一篇極言寒凉峻利之害尤深切著明蓋預睹劉張兩家末流攻伐之弊而早防其漸也至於前代醫方自金匱要畧以下大抵藥味無多故唐書許允宗傳紀允宗之言日病之於藥有正相當惟須單用一味直攻彼病藥力旣專病即立愈今又不能别脉莫識病證以情臆度多安藥味譬之於獵未知兎所多發人馬空地遮圍或冀一人偶然逢也如此療病不亦疎乎其言厯代醫家傳爲名論惟杲此書載所自製諸方動至一二十味而君臣佐使相制相用條理井然他人罕能效之者斯則事由神解不涉言詮讀是書者能喻法外之意則善矣
</p>
<div class="section" id="title-10"><h2>
	此事難知二卷<span class="jiazhu">江蘇巡撫採進本</span>
</h2></div>
<p class="em2">
	元王好古撰好古字進之趙州人官本州教授是編專述李杲之緒論於傷寒証治尤詳其問三焦有幾分别手足明孫一奎極稱其功惟謂命門包絡於右尺同論又謂包絡亦有三焦之稱未免誤會經旨耳史稱杲長於傷寒而會要一書元好問實序之今其書已失傳則杲之議論尤賴此以存其一二前有至大元年自序稱得師不傳之柲旬儲月積浸就篇帙蓋好古自爲裒輯今本東垣十書竟屬之杲殊爲謬誤考明李濂醫史亦以是書爲杲作則移甲爲乙已非一日矣
</p>
<div class="section" id="title-11"><h2>
	醫壘元戎十二卷<span class="jiazhu">兵部侍郞紀昀家藏本</span>
</h2></div>
<p class="em2">
	元王好古撰據此事難知序好古淵源李杲然此書海藏黃耆湯條下稱杲爲東垣李明之先生易老大羌活湯條下稱先師㓗古老人則好古實受業張元素殆如趙匡陸淳同受春秋於啖助而淳又從匡講問歟自跋稱是書已成於辛卯<span class="jiazhu">金哀宗正大八年</span>至丁酉春<span class="jiazhu">元滅金之第四年</span>爲人陰取之原藁已絶更無餘本子職州庠杜門養拙虀鹽之暇無可用心想像始終十得七八試書首尾僅得復完前有自序亦題丁酉歲蓋初成於金末而重輯於元初也其書以十二經爲綱皆首以傷寒附以襍證大旨祖長沙緖論而參以東垣易水之法亦頗採用和劑局方與丹溪門徑小巽然如半硫丸條下註云此丸古時用今時氣薄不用則斟酌變通亦未始不詳且愼矣其日醫壘元戎者自序謂良醫之用藥若臨陣之用兵也此本爲嘉靖癸卯遼東巡撫右都御史餘姚顧遂所刻萬曆癸巳兩淮鹽運司鄞縣屠本畯又重刻之體例頗爲參差蓋書帕之本往往移易其舊式今無原本可校亦姑仍屠本錄之焉
</p>
<div class="section" id="title-12"><h2>
	湯液本草三卷<span class="jiazhu">江蘇巡撫採進本</span>
</h2></div>
<p class="em2">
	元王好古撰日湯液者取漢志湯液經方義也上卷載東垣藥類法象用藥心法附以五宜五傷七方十劑中下二卷以本草諸藥配合三陰三陽十二經絡仍以主病者爲首臣佐使應次之每藥之下先氣次味次入某經所謂象云者藥類法象也心云者用藥心法也珍云者㓗古珍珠囊也其餘各家雖有採輯然好古受業於潔古而講肄於束垣故於二家用藥尤多徵引焉考本草藥味不過三品三百六十五名陶宏景别錄以下遞有增加往往有名未用即本經所云主治亦或古今性異不盡可從如黃連今惟用以淸火解毒而經云能厚腸胃醫家有敢遵之者哉好古此書所列皆從名醫試騐而來雖爲數無多而條例分明簡而有要亦可云適乎實用之書矣
</p>
<div class="section" id="title-13"><h2>
	瑞竹堂經騐方五卷<span class="jiazhu">永樂大典本</span>
</h2></div>
<p class="em2">
	元沙圖穆蘇<span class="jiazhu">原作薩理彌實今改正</span>撰沙圖穆蘇元史無傳其事蹟不可考以吳澂王都中二序核之則其字爲謙齋嘗以御史出爲建昌太守是書即其在郡時所撰集也原書本十五卷楊士奇等文淵閣書目載有一部一册而晁瑮寳文堂書目内亦列其名則是明中葉以前原帙尚存其後遂尠傳本今據永樂大典所載搜採編輯計亡闕已十之五六而所存者尚多謹依方詮次分立二十四門釐爲五卷中間如調補一門不輕用金石之藥其處方最爲醇正又女科之八珍散即四君子湯四物湯之併方其用尤廣明薛己醫案已詳著之至瘡科所載返魂丹與今世瘍醫所用梅花點舌丹奪命丹相類内托千金散以治癰毒亦見殊功是皆可資利濟之用惟㓜科之褐丸子與蘇沈良方中所列褐丸名目相類治療亦同特彼用烏頭桂香附亁薑陳皮配合攻補兼行頗爲周密此乃用黑牽牛京三棱蓬莪术諸品殊病其過於峻利蓋金元方劑往往如斯由北人氣禀壯實與南人異治故也此在於隨宜消息不可以成法拘矣
</p>
<div class="section" id="title-14"><h2>
	世醫得效方二十卷<span class="jiazhu">兩淮鹽政採進本</span>
</h2></div>
<p class="em2">
	元危亦林撰亦林字達齋南豐人官本州醫學教授是編積其高祖以下五世所集醫方合而成書一曰大方脉科分子目九十有一二曰小方脉科分子目七十有一三曰風科分子目十四曰産科兼婦人雜病科分子目三十有三五曰眼科分子日十二六曰口齒兼咽喉科分子目六七曰正骨兼金鏃科分子目二十九八曰瘡腫科分子目二十四共十九卷附以孫眞人養生法節文一卷其總目針灸一科有錄無書校檢其文皆散附各科之中蓋標題疎舛實非闕佚自序稱剏始於天曆元年訖功於後至元三年其用力亦云勤篤前有至元五年太醫院題識備列院使十一人同知院事二人僉院事二人同僉院事二人判官二人經厯二人都事二人掾史一人銜名蓋江西官醫提舉司以是書牒醫院下諸路提舉司重校覆白於醫院而後刊行亦頗矜愼序中稱其高祖遇仙人董奉二十五世孫傳其秘方雖技術家依託之言不足深詰而所載古方至多皆可以資考據未可以罕所發明廢之也
</p>
<div class="section" id="title-15"><h2>
	格致餘論一卷<span class="jiazhu">江蘇巡撫採進本</span>
</h2></div>
<p class="em2">
	元朱震亨撰震亨字彦修金華人受業於羅知悌得劉守眞之傳其說謂陽易動陰易虧獨重滋陰降火創爲陽常有餘陰常不足之論張介賔等攻之不遺餘力然震亨意主補益故諄諄以飲食色欲爲箴所立補陰諸丸亦多奇效孫一奎醫旨緖餘云丹溪生當承平見人多酗酒縱欲精竭火熾復用剛劑以至於斃因爲此救時之說後人不察遂以寒凉殺人此不善學丹溪者也其說可謂平允矣是編前有自序云古人以醫爲吾儒格物致知之一事故特以是名書蓋震亨本儒者受業於許謙之門學醫特其餘事乃性之所近竟不以儒名而以醫名然究較方技者流爲能明其理故其言如是戴良九靈山人集有丹溪翁傳敘其始末甚詳云
</p>
<div class="section" id="title-16"><h2>
	局方發揮一卷<span class="jiazhu">江蘇巡撫採進本</span>
</h2></div>
<p class="em2">
	元朱震亨撰以和劑局方不載病源止於各方下條列證候立法簡便而未能變通因一一爲之辨論大旨專爲闡温補戒燥熱而作張介賔景岳全書云局方一書宋神宗詔天下高醫奏進而成雖其中或有過於粉餙者神効之方亦必不少豈可輕議其意頗不以震亨爲然考震亨之學出於宋内官羅知悌知悌之學距河間劉完素僅隔一傳完素主於瀉火震亨則主於滋陰雖一攻其有餘其劑峻利一補其不足其劑和平而大旨不離其淵源故於局方香竄燥烈諸藥諄諄致辨明以來沿其波者往往以黃藥知母戕傷元氣介賔鑒其末流故惟以益火爲宗掊擊劉朱不遺餘力其以氷雪凛冽爲不和以天晴日暖爲和取譬固是然淸風凉雨亦不能謂之不和鑠石流金亦不能强謂之和各明一義而忘其各執一偏其病實相等也故介賔之說不可不知而震亨是編亦未可竟廢焉
</p>
<div class="section" id="title-17"><h2>
	金匱鈎玄三卷<span class="jiazhu">江蘇巡撫採進本</span>
</h2></div>
<p class="em2">
	元朱震亨撰明戴原禮校補中稱戴云者原禮說也末附論六篇不列於目錄中一曰火豈君相五志俱有論一曰氣屬陽動作火論一曰血屬陰難成易虧論一曰滯下辨論一曰三焦之疾燥熱勝陰論一曰泄瀉經濕治有多方論皆不題誰作觀其滯下辨論引震亨之言則亦原禮所加也震亨以補陰爲宗實開直補眞水之先其以鬰治病亦妙闡内經之旨開諸家無窮之悟雖所用黃蘗知母不如後人之用六味丸直達本原所製越鞠丸亦不及後人之用逍遥散和平無弊然蓽路繿縷究以震亨爲首庸是書詞旨簡明不愧鈎元之目原禮所補亦多精確明史方技傳載此書於原禮傳中卷數與今本同稱其附以己意人謂不愧其師其爲醫家善本可知矣原禮浦江人洪武中御醫本名思恭以字行故史作戴思恭朱國楨湧幢小品日戴元禮國朝之聖醫也太祖稱爲仁義人太孫即位拜院使云云元禮即原禮蓋國楨得諸傳聞故音同字異耳
</p>
<div class="section" id="title-18"><h2>
	扁鵲神應針灸玉龍經一卷<span class="jiazhu">浙江范懋柱家天一閣藏本</span>
</h2></div>
<p class="em2">
	元王國端撰國端婺源人其書專論鍼灸之法首爲一百二十穴玉龍歌八十五首次爲註解標幽賦一篇次爲天星十一穴歌訣十二首次爲人神尻神太乙九宫歌訣次爲六十六穴治證次爲子午流注心要秘訣次爲時日配合六法圖次爲盤石金直刺秘傳次又附以鍼灸歌及襍錄切要後有天曆二年國端弟子周仲良序稱託名扁鵲者重其道而神之其中名目頗涉鄙俚文義亦多淺近不出方技家之鄙習而專門之學具有授受剖析簡要循覽易明非精於斯事者亦不能言之切當若是也
</p>
<div class="section" id="title-19"><h2>
	外科精義二卷<span class="jiazhu">江蘇巡撫採進本</span>
</h2></div>
<p class="em2">
	元齊德之撰德之始末未詳惟其結銜稱醫學博士充御藥院外科太醫是編先論後方於瘡腫診候淺深虛實最爲詳盡考周禮天官瘍醫掌腫瘍潰瘍金瘍折瘍之祝藥劀殺之齊注日劀謂刮去膿血殺謂以藥食其惡肉又日凡療瘍以五毒攻之注日今醫方有五毒之藥合黃堥置石膽丹砂雄黃礬石慈石其中燒之三日三夜其烟上著以鷄羽掃取之以注創惡肉破骨則盡出又日以五氣養之以五樂療之以五味節之注日旣劀殺而須盡其宿肉乃養之也五氣當作五穀字之誤也節節成其藥之力云云是則古者瘍醫攻補兼施之明證後之瘍醫惟持攻毒之力治其外而不治内治其末而不治本故所失恒多德之此書務審病之所以然而量其陰陽强弱以施療故於瘍科之中最爲善本書中無一字及李杲李杲平生亦不以外科著原本附東垣十書之末蓋坊刻襍合之本取以備十書之數與所載朱震亨書均爲濫入孫一奎赤水元珠引之竟稱東垣外科精義不考甚矣
</p>
<div class="section" id="title-20"><h2>
	脉訣刋誤二卷附錄二卷<span class="jiazhu">兩淮鹽政採進本</span>
</h2></div>
<p class="em2">
	元戴啟宗撰啟宗字同父金陵人官龍興路儒學教授考隋書經籍志載王叔和脉經十卷唐志並同而無所謂脉訣者吕復羣經古方論日脉訣一書乃六朝高陽生所撰託以叔和之名謬立七表八裏九道之目以惑學者通眞子劉元賔爲之注且續歌括附其後詞旣鄙俚意亦滋晦其說良是然以高陽生爲六朝人則不應隋志唐志皆不著錄是亦考之未審文獻通考以爲熙寧以前人僞託得其實矣其書自宋以來屢爲諸家所攻駁然泛言大畧未及一一核正其失且淺俚易誦故俗醫仍相傳習啟宗是書乃考證舊文句句爲辨原書僞妄殆抉摘無遺於脈學殊爲有裨明嘉靖間祁門汪機刊之又以諸家脉書要語類爲一卷及所撰矯世惑脉論一卷並附錄於後以其說足相發明仍並載之資叅考焉
</p>
<div class="section" id="title-21"><h2>
	醫經泝洄集二卷<span class="jiazhu">浙江汪啟淑家藏本</span>
</h2></div>
<p class="em2">
	元王履撰履字安道崑山人學醫於金華朱震亨盡得其術至明初始卒故明史載入方技傳中其實乃元人也嘗以傷寒論中陽明篇無目痛少陰篇言胸背滿不言痛太陰篇無嗌乾厥陰篇無囊縮必有脫簡乃取三百九十七法去其重複者二百三十八條復增益之仍爲三百九十七法因極論内外傷經旨異同併中風中暑之辨撰爲此書凡二十一篇其間闡發明切者如亢則害承乃制及四氣所傷皆前人所未及他若温病熱病之分三陰寒熱之辨以及瀉南補北諸論尤確有所見又以素問云傷寒爲病熱言常不言變至仲景始分寒熱然義猶未盡乃備列常與變作傷寒立法考一篇李濂醫史有履補傳載其著書始末甚詳觀其厯數諸家俱不免有微詞而内傷餘議兼及東垣可謂少可而多否者然其會通研究洞見本源於醫道中實能貫徹源流非漫爲大言以夸世也
</p>
<div class="section" id="title-22"><h2>
	普濟方四百二十六卷<span class="jiazhu">浙江范懋柱家天一閣藏本</span>
</h2></div>
<p class="em2">
	明周定王橚撰橚有救荒本草已著錄是書取古今方劑彚輯成編橚自訂定又命教授滕碩長史劉醇等同攷論之李時珍本草綱目所附方採於是書者至多然時珍稱爲周憲王則以爲橚子有燉所作未免舛誤明史藝文志作六十八卷與此不合蓋傳寫脫誤也凡一千九百六十論二千一百七十五類七百七十八法六萬一千七百三十九方二百三十九圖採摭繁富編次詳析自古經片無更賅備於是者其書蒐羅務廣頗不免重複牴牾醫家病其雜糅罕能卒業叉卷帙浩博久無刊板好事家轉相傳寫舛謬滋多故行於世者頗罕善本尤稀然宋元以來名醫著述今散佚十之七八橚當明之初造舊籍多存今以永樂大典所載諸秘方勘騐是書往往多相出入是古之專門祕術實藉此以有傳後人能參考其異同而推求其正變博收約取應用不窮是亦仰山而鑄銅煑海而爲鹽矣又烏可以繁蕪病哉
</p>
<div class="section" id="title-23"><h2>
	玉機微義五十卷<span class="jiazhu">兩淮鹽政採進本</span>
</h2></div>
<p class="em2">
	明徐用誠撰劉純續增用誠字彦純會稽人純字宗厚咸寧人用誠本名醫學折衷分中風痿傷風痰飲滯下泄瀉瘧頭痛頭眩欬逆痞滿吐酸痓癘風癎破傷風損傷十七類純以其條例未備又益以欬嗽熱火暑濕燥寒瘡瘍氣血内傷虛損積聚消渴水氣脚氣諸疝反胃脹滿喉痺淋閟眼目牙齒腰痛腹痛心痛㿀疹黃疸霍亂厥痺婦人小兒三十三類始改今名仍於目錄各注續添字以相辨識或於用誠原本十七類中有所附論亦注續添字以别之是二人相繼而成本書可據明史藝文志惟著劉純之名蓋失考也其書雖皆採掇諸家舊論舊方而各附案語多所訂正非餖飣抄撮者可比嘉靖庚寅延平黃焯刻於永州首載楊士奇序知二人皆明初人士奇序謂二人皆私淑朱震亨今觀其書信然又謂北方張元素再傳李杲三傳王好古南方朱震亨得私淑焉則於宗派源流殊爲舛迕張李王之學皆以理脾爲宗朱氏之學則以補陰爲主去河間一派稍近而去㓗古東垣海藏一派稍遠遺書具存可以覆按王禕青巖叢錄日李氏弟子多在中州獨劉氏傳之荆山浮圖師師至江南傳之宋中人羅知悌南方之醫皆宗之云云其宗派授受亦極明白士奇合而一之誤之甚矣
</p>
<div class="section" id="title-24"><h2>
	仁端錄十六卷<span class="jiazhu">浙江巡撫採進本</span>
</h2></div>
<p class="em2">
	明徐謙撰其門人陳葵刪定謙字仲光嘉興人葵字藎夫武水人是書專論治痘諸法分别五臟所主及經絡傳變觀形察色條例方論末卷附治疹之法案痘瘡之症古所不詳惟書錄解題載董汲小兒㿀疹論二卷作於宋元祐中然其書不傳未知所謂㿀者即痘否錢乙藥證眞訣於小兒諸病皆條列至詳亦不及於是事惟周密齊東野語曰小兒痘瘡固是危事然要不可擾之趙賔暘日或多以酒麫等物發之非也或以消毒飲升麻湯等解之亦非也大約在固臟氣之外任其自然耳然或有變證則不得不資於藥云云所列本事方捻金散四君子湯加黃耆及狗蠅七枚擂細酒服治倒黶天花粉蛇蛻同煮羊肝治月翳證藥乃皆與今同蓋人情之嗜慾日深故其毒根於先天而其發感於時氣自元明以來遂爲人生之通病而著方立論者亦自元明以來始詳其間以固元氣爲主者謂元氣旣盛自能驅毒氣使出以攻毒氣爲主者謂毒氣旣解始可保元氣無恙於是攻補異途寒温殊用痘家遂分爲兩岐齗齗執門戶之見是編獨審證施療無所偏主推原本始備載治騐頗能持兩家之平較之先立成法至於膠柱而鼓瑟者殆不可以道里計矣
</p>
<div class="section" id="title-25"><h2>
	薛氏醫案七十八卷<span class="jiazhu">通行本</span>
</h2></div>
<p class="em2">
	明薛己撰己字立齋吳縣人是書凡十六種己所自著者爲外科樞要四卷原機啟微三卷内科摘要二卷女科撮要二卷癘瘍機要三卷正體類要二卷保嬰粹要一卷口齒類要一卷保嬰金鏡錄一卷其訂定舊本附以己說者爲陳自明婦人良方二十四卷外科精要三卷王綸明醫襍著六卷錢乙小兒眞訣四卷陳文中小兒痘疹方一卷杜本傷寒金鏡錄一卷及其父鎧保嬰撮要二十卷初刻於秀水沈氏板已殘缺天啟丁卯朱明爲重刋之前有明紀事一篇載明病困時夢己教以方藥服之得愈又夢己求刻此書其事甚怪然精神所注魂魄是憑固亦理之所有不妨存其說也己本瘍醫後乃以内科得名其老也竟以瘍卒詬之者以爲温補之弊終於自戕然己治病務求本原用八味丸六味丸直補眞陽眞陰以滋化源實自己發之其治病多用古方而出入加減具有至理多在一兩味間見神明變化之妙厥後趙獻可作醫貫執其成法遂以八味六味通治各病甚至以六味丸治傷寒之渴膠柱鼓瑟流弊遂多徐大椿因并集矢於薛氏其實非己本旨不得以李斯之故歸罪荀卿也世所行者别有一本益以十四經發揮諸書實非己所著亦非己所校蓋坊賈務新耳目濫爲增入猶之東垣十書河間六書泛收他家所作以足其數固不及此本所載皆己原書矣
</p>
<div class="section" id="title-26"><h2>
	推求師意二卷<span class="jiazhu">浙江巡撫採進本</span>
</h2></div>
<p class="em2">
	明戴原禮撰原禮即校補朱震亨金匱鈎元者也是編本震亨未竟之意推求闡發筆之於書世無傳本嘉靖中祁門汪機得其本於歙縣始錄之以歸機門人陳桷校而刊之其名亦機所題也考李濂醫史有原禮補傳稱平生著述不多見僅有訂正丹溪先生金匱鈎元三卷間以己意附於後又有證治要訣證治類方類證用藥總若干卷皆檃括丹溪之書而爲之然則此二卷者其三書中之一歟原禮本震亨高弟能得師傳故所錄皆秘旨微言非耳剽目竊者可比震亨以補隂爲主世言直補眞水者實由此開其端書中議論大率皆本此意然俗醫不善學震亨者往往矯枉過直反致以寒凉殺人此書獨能委曲圓融俾學者得其意而不滋流弊亦可謂有功震亨者矣
</p>
<div class="section" id="title-27"><h2>
	鍼灸問對三卷<span class="jiazhu">兩淮鹽政採進本</span>
</h2></div>
<p class="em2">
	明汪機撰機字省之祁門人明史方技傳稱吳縣張頤祁門汪機杞縣李可大常熟繆希雍皆精通醫術治病多奇中即其人也是書成於嘉靖壬辰前有程鏔序上中二卷論鍼怯下卷論灸法及經絡穴道皆取靈樞素問難經甲乙經及諸家針灸之書條析其說設爲問答以發明其義措語頗爲簡明其論鍼能治有餘之病不能治不足之病詳辨内經虛補實瀉之說爲指虛邪實邪非指病體之虛實又論古人充實病中於外故鍼灸有功今人虛耗病多在内鍼灸不如湯液又論誤鍼誤灸之害與巧立名目之誣皆術家所諱不肯言者其說尤爲篤實考機石山醫案凡所療之證皆以藥餌攻補無僅用鍼灸奏功者蓋惟深知其利病故不妄施所由與務矜奇技者異也
</p>
<div class="section" id="title-28"><h2>
	外科理例七卷附方一卷<span class="jiazhu">兩淮鹽政採進本</span>
</h2></div>
<p class="em2">
	明汪機撰是書成於嘉靖辛卯凡分一百四十七類又補遺七類共爲一百五十四門後附方一卷凡一百五十六通前有自序稱外科必本諸内知乎内以求乎外其如視諸掌乎治外遺内所謂不揣其本而齊其末可謂探原之論其日理例者謂古人所論治無非理欲學者仿其例而推廣之也大旨主於調補元氣先固根柢不輕用寒凉攻利之劑又分爲舍脉從證舍證從脉及治之不應别求其故三例用法變通亦異於膠執之談惟措語拙澁驟讀之或不了了是其所短然方技之書不能責以文章之事存而不論可矣書中多引外科精要<span class="jiazhu">案此書載薛己醫案中不著撰人名氏戴良九靈山人集中丹溪翁傳記朱震亨著作有此名然機引此書乃皆與丹溪日别爲一條又似不出震亨者今亦姑闕所疑謹附識於此</span>及朱震亨論又稱輯已成編得新甫薛先生心法發揮復采其說叅於其中考新甫爲薛已之字已父鎧宏治時官太醫則爲宏治正德間人是書杖瘡門中記療治武宗時廷杖諌官事則機在正德中早以醫名二人同時而虛心從善如是其持論平允良亦有由也
</p>
<div class="section" id="title-29"><h2>
	石山醫案三卷<span class="jiazhu">兩淮鹽政採進本</span>
</h2></div>
<p class="em2">
	明陳桷編桷字惟宜祁門人學醫於同邑汪機因取機諸弟子所記機治療效騐裒爲一集每卷之中畧分門類爲次自宋金以來太平惠民和劑局方行於南河間原病式宣明論方行於北局方多温燥之藥河間主瀉火之說其流弊亦適相等元朱震亨始矯局方之偏通河間之變而補陰之說出焉機所校推求師意一書實由戴原禮以溯震亨故其持論多主丹溪之法然王氏明醫襍著株守丹溪至於過用寒苦機復爲論以辨之其文今附醫案之末則機亦因證處方非拘泥一格者矣其隨試輒效固有由也舊本又有機門人陳鑰所作病用參耆論一篇又有機所作其父行狀及李汛所作機小傳今亦併錄之備叅考焉
</p>
<div class="section" id="title-30"><h2>
	名醫類案十二卷<span class="jiazhu">通行本</span>
</h2></div>
<p class="em2">
	明江瓘編其子應宿增補瓘字民瑩歙縣諸生因病棄而學醫應宿遂世其業其書成於嘉靖己酉所採治騐自史記三國志所載秦越人淳于意華佗諸人下迄元明諸名醫捃摭殆徧分二百五門各詳其病情方藥瓘所隨事評論者亦夾註於下如傷寒門中許叔微治秘結而汗出一案衆醫謂陽明自汗津液巳漏法當用蜜煎而叔微用大柴胡湯取效瓘則謂終以蜜煎爲穏又如轉胞門中朱震亨治胎壓膀胱一案稱令産媪托起其胎瓘則謂無此治法其言不確凡斯之類亦多所駁正發明頗爲精審苐尸蹷門中附載鍼騐引及酉陽雜俎所載高句驪人言髮中虛事與治病毫無所涉難産門中引焦氏類林載于法開令孕婦食肥羊十餘臠鍼之即下事旣不明食羊何義又不明所鍼何穴亦徒廣異聞無裨醫療皆未免務博嗜奇然可爲法式者固十之八九亦醫家之法律矣瓘初成是編未及刊刻瓘没之後應宿又以瓘之醫案分類附之而應宿醫案亦附焉歲久板刓近時歙縣鮑廷博又爲重刊其中間附考證稱琇案者乃魏之琇所加之琇字玉橫錢塘人也
</p>
<div class="section" id="title-31"><h2>
	赤水玄珠三十卷<span class="jiazhu">浙江巡撫採進本</span>
</h2></div>
<p class="em2">
	明孫一奎撰一奎字文垣號東宿又號生生子休寧人是編分門七十每門又各條分縷析如風門則有傷風眞中風類中風瘖痱之别寒門則有中寒惡寒之殊大旨專以明證爲主故於寒熱虛實表裏氣血八者諄諄致意其辨古今病證名稱相混之處尤爲明晰惟第十卷怯損勞察門附方外還丹專講以人補人採煉之法殊非正道蓋一奎以醫術遊公卿間不免以是投其所好遂爲全書之大瑕是足惜耳原本卷末附醫旨緖餘二卷醫案五卷今别自爲帙焦氏經籍志載孫一奎赤水玄珠十卷醫旨緖餘二卷而不及醫案或所見非全本歟
</p>
<div class="section" id="title-32"><h2>
	醫旨緖餘二卷<span class="jiazhu">浙江巡撫採進本</span>
</h2></div>
<p class="em2">
	明孫一奎撰大旨發明太極陰陽五行之理備於心身分别臟腑形質手足經上下宗氣衛氣營氣二焦包絡命門相火及各經絡配合之氣又引黃庭經以證丹溪相火屬右腎之非引脉訣刋誤以駁三因方三焦有形如脂膜之謬分噎膈翻胃爲二證辨癲狂癎之異治皆卓然有特識其議論諸家長短謂仲景不徒以傷寒擅名守眞不獨以治火要譽戴人不當以攻擊蒙譏東垣不專以内傷奏績陽有餘陰不足之論不可以訾丹溪而攖寧生之技亦可並垂不朽尤千古持平之論云
</p>
<div class="section" id="title-33"><h2>
	證治準繩一百二十卷<span class="jiazhu">通行本</span>
</h2></div>
<p class="em2">
	明王肯堂撰肯堂有尚書要旨已著錄是編據肯堂自序稱先撰證治準繩八冊專論雜證分十三門附以類方八冊皆成於丁酉戊戌問其書採摭繁富而參騐脈證辨别異同條理分明具有端委故博而不雜詳而有要於寒温攻補無所偏主視繆希雍之餘派虛實不問但談石膏之功張介賔之末流診候未施先定人參之見者亦爲能得其平其諸傷門内附載傳尸勞諸蟲之形雖似涉乎語怪然觀北齊徐之才以死人枕療鬼疰則專門授受當有所傳未可槩疑以荒誕也其傷寒準繩八冊瘍醫準繩六冊則成於甲辰㓜科準繩九冊女科準繩五冊則成於丁未皆以補前書所未備故仍以證治準繩爲總名惟其方皆附各證之下與雜證體例稍殊耳史稱肯堂好讀書尤精於醫所著證治準繩該博精詳世競傳之其所著鬱岡齋筆麈論方藥者十之三四蓋於兹一藝用力至深宜其爲醫家之圭臬矣
</p>
<div class="section" id="title-34"><h2>
	本草綱目五十二卷<span class="jiazhu">大學士于敏中家藏本</span>
</h2></div>
<p class="em2">
	明李時珍撰時珍字東璧蘄州人官楚王府奉祠正事迹具明史方技傳是編取神農以下諸家本草薈稡成書複者芟之闕者補之譌者糾之凡一十六部六十二類一千八百八十二種每藥標正名爲綱附釋名爲目次以集解辨疑正誤次以氣味主治附方其分部之例首水火次土次金石次草穀菜果木次服器次蟲鱗介禽獸終之以人前有圖三卷又序例二卷百病主治藥二卷於陰陽標本君臣佐使之論最爲詳析考諸家本草舊有者一千五百一十八種時珍所補者又三百七十四種搜羅羣籍貫串百氏自謂歲厯三十書采八百餘家稿凡三易然後告成者非虛語也其書初刻於萬曆間王世貞爲之序其子建元又獻之於朝有進疏一篇冠於卷首至國朝順治間錢塘吳毓昌重訂付梓於是業醫者無不家有一編明史方技傳極稱之蓋集本草之大成者無過於此矣
</p>
<div class="section" id="title-35"><h2>
	奇經八脉考一卷<span class="jiazhu">大學士于敏中家藏本</span>
</h2></div>
<p class="em2">
	明李時珍撰其書謂人身經脈有正有奇手三陰三陽足三陰三陽爲十二正經陰維陽維陰蹻陽蹻衝任督帶爲八奇經正經人所共知奇經醫所易忽故特詳其病源治法並叅考諸家之說薈稡成編其原委精詳經緯貫徹洵辨脉者所不可廢又創爲氣口九道脉圖暢發内經之旨而詳其診法尤能闡前人未洩之秘考明初滑壽嘗撰十四經發揮一卷於十二經外益以督任二脉舊附刋薛己醫案之首<span class="jiazhu">案薛己醫案凡二本其一本不載此書</span>醫家據爲繩墨時珍此書更加精核然皆根據靈樞素問以究其委曲而得其端緖此以知徵實之學由於考證逓推逓密雖一技亦然矣
</p>
<div class="section" id="title-36"><h2>
	瀕湖脉學一卷<span class="jiazhu">大學士于敏中家藏本</span>
</h2></div>
<p class="em2">
	明李時珍撰宋人剽竊王叔和脉經改爲脉訣其書之鄙謬人人知之然未能一一駁正也至元戴啟宗作刋誤字剖句析一一與之辨難而後僞妄始明其書之精核亦人人知之然但斥贋本之非尚未能詳立一法明其何以是也時珍乃撮舉其父言聞四診發明著爲此書以正脉訣之失其法分浮沉遲數滑濇虛實長短洪微緊緩芤弦革牢濡弱散細伏動促結代二十七種毫釐之别精核無遺又附載宋崔嘉彦四言詩一首及諸家考証脉訣之說以互相發明與所作奇經八脉考皆附本草綱目之後可謂旣能博考又能精研者矣自是以來脉訣遂廢其廓淸醫學之功亦不在戴啟宗下也
</p>
<div class="section" id="title-37"><h2>
	傷寒論條辨八卷附本草鈔一卷或問一卷痙書一卷<span class="jiazhu">内府藏本</span>
</h2></div>
<p class="em2">
	明方有執撰有執字中行歙縣人是書刻於萬曆壬辰前有己丑自序一篇又有辛卯後序一篇又有癸巳所作引一篇則刻成時所加也大旨以後漢張機傷寒卒病論初編次於晉王叔和巳有改移及金成無已作注又多所竄亂醫者或以爲不全之書置而不習或沿襲二家之誤彌失其眞乃竭二十餘年之力尋求端緖排比成編一一推作者之意爲之考訂故名曰條辨其原本傷寒例一篇不知爲何人所加者竟削去之而以本草鈔一卷或問一卷附綴於末又以醫家誤痙爲驚風多所天枉乃厯引素問金匱要畧傷寒卒病論諸說爲痙書一卷併附於後有執旣殁其板散佚江西喻昌遂採掇有執之說叅以己意作傷寒尚論篇盛行於世而有執之書遂微國朝康熙甲寅順天林起龍得有執原本惡昌之剽襲舊說而諱所自來乃重爲評點刋板併以尚論篇附刊於末以證明其事即此本也起龍序文於昌毒詈醜詆頗乖雅道其所評論亦皆贊美之詞於病證方藥無所發明今並削而不載所附刻之尚論篇原本具存巳著别錄其異同得失可以互勘不待此本之複載今亦削之而附存原目於此焉
</p>
<div class="section" id="title-38"><h2>
	先醒齋廣筆記四卷<span class="jiazhu">戶部尚書王際華家藏本</span>
</h2></div>
<p class="em2">
	明繆希雍撰希雍字仲醇常熟人明史方技傳附見李時珍傳中天啟中王紹徽作點將錄以東林諸人分配水滸傳一百八人姓名稱希雍爲神醫安道全以精於醫理故也是編初名先醒齋筆記乃長興丁元薦取希雍所用之方裒爲一編希雍又增益羣方兼采本草常用之藥增至四百餘品又增人傷寒温病時疫治法故日廣筆記希雍與張介賔同時介賔守法度而希雍頗能變化介賔尚温補而希雍頗用寒凉亦若易水河間各爲門徑然實各有所得力朱國楨湧幢小品記天啟辛酉國楨患膈病上下如分兩截中痛甚不能支希雍至用蘇子五錢即止是亦足見其技之工矣
</p>
<div class="section" id="title-39"><h2>
	神農本草經疏三十卷<span class="jiazhu">浙江巡撫採進本</span>
</h2></div>
<p class="em2">
	明繆希雍撰明史方技傳載希雍嘗謂本草出於神農譬之五經其後又復增補别錄譬之註疏惜朱墨錯互乃沉研剖析以本草爲經别錄爲緯第本草單方一書行於世而不及此書未審即是書否也其書分本草爲十部首玉石次草次木次人次獸次禽次蟲次魚次果次米穀次菜皆以神農本經爲主而發明之附以名家主治藥味禁忌次序悉依宋大觀證類本草部分混雜者爲之移正首爲序例二卷論三十餘首備列九方十劑及古人用藥之要自序云據經以疏義緣義以致用叅互以盡其長簡誤以防其失是也考王懋竑白田襍著有用石膏辨一篇篇末附記極論是書多用石膏之非其說良是至云繆仲醇以醫名於近世而其爲經疏議論甚多紕繆前輩云經疏出而本草亡非過論也是則已甚之詞矣
</p>
<div class="section" id="title-40"><h2>
	類經三十二卷<span class="jiazhu">内府藏本</span>
</h2></div>
<p class="em2">
	明張介賔編介賔字會卿號景岳山陰人是書以素問靈樞分類相從一曰攝生二曰陰陽三曰藏象四曰脉色五曰經絡六曰標本七曰氣味八曰論治九曰疾病十曰鍼刺十一曰運氣十二曰會通共三百九十條又益以圖翼十一卷附翼四卷雖不免割裂古書而條理井然易於尋覽其註亦頗有發明考元劉因靜修集有内經類編序曰東垣李明之得張氏之學者鎭人羅謙甫嘗從之學一日遇予言先師嘗教予曰夫古雖有方而方則有所自出也子爲我分經病證而類之則庶知方之所自出矣予自承命凡三脫藁而先師三毁之研摩訂定三年而後成名曰内經類編云云則以内經分類實自李杲創其例而羅天益成之今天益之本不傳介賔此編雖不以病分類與杲例稍異然大旨要不甚相遠即以補其佚亡亦無不可矣
</p>
<div class="section" id="title-41"><h2>
	景岳全書六十四卷<span class="jiazhu">通行本</span>
</h2></div>
<p class="em2">
	明張介賔撰是書首爲傳忠錄三卷統論陰陽六氣及前人得失次脉神章三卷錄診家要語次爲傷寒典雜證謨婦人規小兒則痘疹詮外科鈐凡四十一卷又本草正二卷採藥味三百種以人參附子熟地大黃爲藥中四維更推人參地黃爲良相大黃附子爲良將次新方二卷古方九卷皆分八陣曰補曰和曰寒曰熱曰固曰因曰攻曰散又别輯婦人小兒痘疹外科方四卷終焉其命名皆沿明末纎佻之習至以傷寒爲典雜證爲謨旣僣經名且不符字義尤爲乖謬其持論則謂金元以來河間劉守眞立諸病皆屬於火之論丹溪朱震亨立陽有餘陰不足及陰虛火動之論後人拘守成方不能審求虛實寒凉攻伐動輒貽害是以力救其偏謂人之生氣以陽爲主難得而易失者惟陽旣失而難復者亦惟陽因專以温補爲宗頗足以糾鹵莽滅裂之弊於醫術不爲無功至於沿其說者不察證候之標本不究氣血之盛衰槩補槩温謂之王道不知誤施參桂亦足戕人則矯枉過直其失與寒凉攻伐等矣大抵病情萬變不主一途用藥者從病之宜亦難拘一格必欲先立一宗旨以統括諸治未有不至於偏者元許衡魯齋集有論梁寛甫病證書日近世諸醫有主易州張氏者有主河間劉氏者張氏用藥依準四時陰陽而增損之正内經四時調神之義醫而不知此妄行也劉氏用藥務在推陳致新不使少有拂鬱正造化新新不傷之意醫而不知此無術也然而主張氏者或未盡張氏之妙則瞑眩之劑終不敢投至失幾後時而不救者多矣主劉氏者或未悉劉氏之藴則刼效目前陰損正氣貽禍於後日者多矣能用二家之長而無二家之弊則治庶幾乎其言至爲明切夫扶陽抑陰天之道也然陰之極至於龍戰陽之極亦至於亢龍使六陰盛於坤而一陽不生於復則造化息矣使六陽盛於乾而一陰不生於姤則造化亦息矣素問日亢則害承乃制聖人立訓其義至精知陰陽不可偏重攻補不可偏廢庶乎不至除一弊而生一弊也
</p>
<div class="section" id="title-42"><h2>
	瘟疫論二卷補遺一卷<span class="jiazhu">通行本</span>
</h2></div>
<p class="em2">
	明吳有性撰有性字又可震澤人是書成於崇禎壬午以四時不正之氣發爲瘟疫其病與傷寒相似而迥殊古書未能分别乃著論以發明之大扺謂傷寒自毫竅而入中於脉絡從表入裏故其傳經有六自陽至陰以次而深瘟疫自口鼻而入伏於膜原其邪在不表不裏之間其傳變有九或表或裏各自爲病有但表而不裏者有表而再表者有但裏而不表者有裏而再裏者有表裏分傳者有表裏分傳而再分傳者有表勝於裏者有先表而後裏者有先裏而後表者其間有與傷寒相反十一事又有變證兼證種種不同並著論制方一一辨别其顯然易見者則脉在不伏不沈之間中取之乃見舌必有胎初則白甚則黃太甚則黑而芒刺也其謂數百瘟疫之中乃偶有一傷寒數百傷寒之中乃偶有一陰證未免矯枉過甚然古人以瘟疫爲襍證醫書往往附見不立專門又或誤解素問冬傷於寒春必病温之文妄施治療有性因崇禎辛巳南北直隸山東浙江大疫以傷寒法治之不效乃推究病源參稽醫案著爲此書瘟疫一證始有繩墨之可守亦可謂有功於世矣其書不甚詮次似隨筆劄錄而成今姑存其舊其下卷勞復食復條中載安神養血湯小兒時疫條中載太極丸並有方而無藥又疫痢兼證一條亦有錄而無書故别爲補遺於末又正名一篇傷寒例正誤一篇諸家瘟疫正誤一篇原目不載蓋成書以後所續入今亦併錄爲一卷成完書焉
</p>
<div class="section" id="title-43"><h2>
	痎瘧論疏一卷<span class="jiazhu">浙江巡撫採進本</span>
</h2></div>
<p class="em2">
	明盧之頤撰之頤字子繇錢塘人是書論痎瘧證治於虛實寒熱四者最爲詳盡足以發明素問瘧論剌瘧法諸篇微意大旨爲瘧屬陽痎屬陰日作者屬陽間日間數日作者屬陰而日温日寒日癉日牝皆可以痎瘧該之其主方多取王肯堂證治準繩其餘所列諸方亦多簡當雖爲書不過一卷然治瘧之法約畧盡乎是矣杭世駿道古堂集有之頤小傳稱所著初有金匱要畧摸象爲其父所焚續著有本草乘雅半偈今行於世後著有摩索金匱九卷又有傷寒金鎞鈔醫難析疑二書今未見傳本獨無此書之名或世駿作傳之時未見其本故亦疎漏歟
</p>
<div class="section" id="title-44"><h2>
	本草乘雅半偈十卷<span class="jiazhu">浙江巡撫採進本</span>
</h2></div>
<p class="em2">
	明盧之頤撰其說謂神農本經三百六十五種應周天之數無容去取但古有今無者居三之一因於本經取二百二十二種又於厯代名家所纂自陶宏景别錄至李時珍綱目諸書内采取一百四十三種以合三百六十五之數未免拘牽附會然考據該洽辨論亦頗明晰於諸家藥品甄錄頗嚴雖辭稍枝蔓而於本草究爲有功其曰乘雅者四數爲乘此書初例有覈有參有衍有斷每藥之下其目有四故日乘也又日半偈者明末兵燹佚其舊藁之頤追億重修乃以覈參該衍斷巳非原書之全故日半也立名亦可謂僻澁矣案杭世駿所作之頤傳稱其父復精於醫理嘗著本草綱目博議有椒菊雙美之疑不能决得之頤私評而决因令面判諸藥皆有至理病亟趣令之頤成之厯十八年而本草乘雅始出中冠以先人字者即博議也則此書實繼其父書而作惟此本十卷而世駿傳作十二卷則不知其何故矣
</p>
<div class="section" id="title-45"><h2>
	御定醫宗金鑑九十卷
</h2></div>
<p class="em2">
	乾隆十四年奉勅撰首爲訂正傷寒論注十七卷次爲訂正金匱要畧注八卷蓋醫書之最古者無過素問次則八十一難經然皆有論無方<span class="jiazhu">案素問有半夏湯等一二方然偶然及之非其通例也</span>其有論有方者自張機始講傷寒及雜證者亦以機此二書爲宗然傷寒論爲諸醫所亂幾如爭大學之錯簡改本愈多而義愈晦病其說之太襍金匱要畧雖不甚聚訟然注者罕所發明又病其說之不詳是以首訂二書紏訛補漏以標證治之正軌次爲刪補名醫方論八卷輯醫方者往往僅題某丸某散治某病不知病狀相似者病本多殊古人隨證消息君臣佐使有其宜攻補緩急有其序或以相輔爲用或以相制爲功甚或以相反相激巧投而取效必明制方之意而後能詳審病源以進退加减故方論並載也次爲四脉要訣一卷取崔紫虛脉訣叅以内經闡虛實表裏之要紫虛者宋道士崔嘉彦之號也其書簡括而精密李時珍瀕湖脉學嘗錄以弁首故兹亦取以爲準次運氣要訣一卷闡素問五運六氣之理蓋運氣雖不可拘泥亦不可竟廢故次於診法次爲諸科心法要訣五十四卷以盡雜證之變次爲正骨心法要旨五卷則古有是術而自薛己正體類要以外無專門之書故補其遺皆有圖有說有歌訣俾學者旣易考求又便誦習也自古以來惟宋代最重醫學然林億高保衡等校刋古書而已不能有所發明其官撰醫書如聖濟總錄太平惠民和劑局方等或博而寡要或偏而失中均不能實裨於治療故聖濟總錄惟行節本而局方尤爲朱震亨所攻此編仰體聖主仁育之心根據古義而能得其變通叅酌時宜而必求其徵騐寒熱不執成見攻補無所偏施於以拯濟生民同登壽域涵濡培養之澤眞無微之不至矣
</p>
<div class="section" id="title-46"><h2>
	尚論篇八卷<span class="jiazhu">通行本</span>
</h2></div>
<p class="em2">
	國朝喻昌撰昌字嘉言南昌人崇禎中以選貢入都卒無所就往來靖安間後又寓常熟所至皆以醫術著名是書本名尚論張仲景傷寒論重編三百九十七法其文過繁難舉世稱尚論篇者省文也首爲尚論大意一篇謂張仲景著卒病傷寒論十六卷其卒病論六卷巳不可復睹即傷寒論十卷亦刼火之餘僅得之口授其篇目先後差錯賴有三百九十七法一百一十三方之名目可爲校正晉太醫令王叔和附以己意編集成書共二十二篇今世所傳乃宋直秘閣林億所校正宋人成無己所詮注<span class="jiazhu">案成無己乃金人此云宋人誤謹附訂於此</span>二家過於尊信叔和往往先傅後經以叔和緯翼之詞混編爲仲景之書如一卷之平脉法二卷之序例其文原不雅馴反首列之則所爲校正詮註乃仲景之不幸也程德齋因之作傷寒鈐旣多不經王履又以傷寒例居前六經病次之類傷寒病又次之至若雜病雜脉與傷寒無預者皆畧去定爲二百八十三法亦無足取惟方有執作傷寒條辨削去叔和序例大得尊經之旨太陽三篇改叔和之舊以風寒之傷榮衛者分屬尤爲卓識而不達立言之旨者尚多於是重定此書以冬傷於寒春傷於温夏秋傷於暑爲主病之大綱四序之中以冬月傷寒爲大綱傷寒六經之中以太陽爲大綱太陽經中又以風傷衛寒傷榮風寒兩傷榮衛爲大綱蓋諸家所註至昌而始變其例矣次爲辨叔和編次之失一篇次爲辨林億成無己校註之失一篇次爲駁正王叔和序例一篇皆不入卷數其於傷寒論原文則六經各自爲篇而以合病併病壊病痰病四類附三陽經末以過經不解差後勞復病陰陽易病三類附三陰經末每經文各冠以大意綱舉目析頗有條理故醫家稱善本原書自爲八卷乾隆癸未建昌陳氏併爲四卷而别刻昌尚論後篇四卷首論温證次合論次眞中次小兒次會講次問答次六經諸方共成八卷爲喻氏完書焉考康熙甲寅順天林起龍重刻方有執之書以昌此書附後各施評點極論昌之所註全出於剽竊方氏醜詞毒詈無所不加夫儒者註書尚相祖述醫家融會舊論何可遽非况起龍所評方氏則有言皆是喻氏則落筆即非亦未免先存成見有意吹毛殆門戶之見别有所取未可據爲定論故今仍與方氏之書並著於錄焉
</p>
<div class="section" id="title-47"><h2>
	醫門法律十二卷附寓意草四卷<span class="jiazhu">江西巡撫採進本</span>
</h2></div>
<p class="em2">
	國朝喻昌撰昌旣著尚論篇發明傷寒之理又取風寒暑濕燥火六氣及諸雜證分門别類以成是編每門先冠以論次爲法次爲律法者治療之術運用之機律者明著醫之所以失而判定其罪如折獄然蓋古來醫書惟著病源治法而多不及施治之失即有辨明舛誤者亦僅偶然附論而不能條條備摘其咎昌此書乃專爲庸醫誤人而作其分别疑似旣深明毫釐千里之謬使臨證者不敢輕嘗其抉摘瑕疵并使執不寒不熱不補不瀉之方苟且依違遷延致變者皆無所遁其情狀亦可謂思患預防深得利人之術者矣後附寓意草四卷皆其所治醫案首冠論二篇一日先議病後用藥一曰與門人定議病證次爲治騐六十二條皆反覆推論務闡明審證用藥之所以然較各家醫案但泛言某病用某藥愈者亦極有發明足資開悟焉
</p>
<div class="section" id="title-48"><h2>
	傷寒舌鑑一卷<span class="jiazhu">浙江巡撫採進本</span>
</h2></div>
<p class="em2">
	國朝張登撰登字誕先吳江人是書備列傷寒觀舌之法分白胎黃胎黑胎灰色紅色紫色黴醬色藍色八種未附姙娠傷寒舌爲圖一百二十各有總論案古經於診候之外兼及辨色聆音而未嘗以舌觀病舌白胎滑之說始見張機傷寒論其傳亦古然其法不詳亦未嘗言及種種之别後金鏡錄推至三十六圖未爲賅備觀舌心法衍至三十有七圖又頗病繁蕪登以巳所閱厯參證於二書之間削煩正舛以成是編較之脉候隱微尤易考騐固診傷寒者所宜叅取也
</p>
<div class="section" id="title-49"><h2>
	傷寒兼證析義一卷<span class="jiazhu">浙江巡撫採進本</span>
</h2></div>
<p class="em2">
	國朝張倬撰倬字飛疇吳江人張登弟也是書專論傷寒而挾雜病者分中風虛勞中滿腫脤噎膈反胃内傷宿食咳嗽咽乾閉塞頭風心腹痛亡血多汗積聚動氣疝氣淋濁㵼痢胎産凡十七種設爲問答以發明之按傷寒論所論合病併病止言六經兼證而不及雜病醫家不明兼證之意往往於脉證叅差之際或顧彼而失此或治此而妨彼爲害頗深此書一一剖析使治病者不拘於一隅不惑於多岐亦可謂有功於傷寒矣
</p>
<div class="section" id="title-50"><h2>
	綘雪園古方選注三卷附得宜本草一卷<span class="jiazhu">浙江巡撫採進本</span>
</h2></div>
<p class="em2">
	國朝王子接撰子接字晉三長洲人自古集經方者不過註某丸某散主治某證而已其兼論病源脉候者巳不多見至於製方之意則未有發明之者近始有醫方集解然所見較淺亦未盡窺運用之本旨是書所選之方雖非秘異而其中加減之道銖兩之宜君臣佐使之義皆能推闡其所以然前有自序稱釐爲三卷上卷獨明仲景一百一十三方三百九十七法中下二卷發明内科女科外科㓜科眼科及各科之方末附雜方藥性以書按之則和寒温汗吐下六劑及内科以下諸科上中下三品本草俱各自爲帙不題卷數蓋其門人葉桂吳蒙等所分非子接之舊也今仍定爲三卷以還其舊而得宜本草則附於末焉
</p>
<div class="section" id="title-51"><h2>
	續名醫類案六十卷<span class="jiazhu">編修邵晉涵家藏本</span>
</h2></div>
<p class="em2">
	國朝魏之琇撰之琇旣校刋江瓘名醫類案病其尚有未備因續撰此編雜取近代醫書及史傳地志文集說部之類分門排纂大抵明以來事爲多而古事爲瓘書所遺者亦間爲補苴故綱羅繁富細大不捐如疫門載神人教用香蘇散二條猶曰存其方也至脚門載張文定患脚疾道人與綠豆兩粒而愈一條是斷非常食之綠豆豈可錄以爲案又如金瘡門載薜衣道人按已斷之首使人囘生一條無藥無方徒以語怪更與醫學無闗如斯之類往往而是殊不免蕪雜又蟲獸傷門於薜立齋蟲入耳中一條註曰此案耳門亦收之非重出也恐患此者不知是蟲便檢閱耳云云而腹疾門中載金臺男子誤服乾薑理中丸發狂入井一條隔五六頁而重出又是何義例乎編次尤未免潦草然採摭旣博變證咸備實足與江瓘之書互資參考又所附案語尤多所發明辨駁較諸空談醫理固有實徵虛揣之别焉
</p>
<div class="section" id="title-52"><h2>
	蘭臺軌範八卷<span class="jiazhu">江蘇巡撫採進本</span>
</h2></div>
<p class="em2">
	國朝徐大椿撰大椿字靈胎號洄溪吳江人其持論以張機所傳爲主謂爲古之經方唐人所傳已有合有不合宋元以後則彌失古法故是編所錄病論惟取靈樞素問難經金匱要畧傷寒論隋巢氏病源唐孫思邈千金方王燾外臺秘要而止所錄諸方亦多取於諸書而宋以後方則採其義有可推試多獲效者其去取最爲謹嚴每方之下多有附註論配合之旨與施用之宜於疑似出入之間辨别尤悉較諸家方書但云主治某證而不言其所以然者特爲精密獨其天性好奇頗信服食之說故所註本草於久服延年之論皆無所駁正而此書所列通治方中於千金方鍾乳粉和劑局方玉霜圓之類金石燥烈之藥往往有之是其通中之一蔽觀是書者亦不可不知所短焉
</p>
<div class="section" id="title-53"><h2>
	神農本草經百種錄一卷<span class="jiazhu">江蘇巡撫採進本</span>
</h2></div>
<p class="em2">
	國朝徐大椿撰自漢代迄宋金元明世所傳神農本草經三卷共載藥三百六十五味分上中下爲三品今單行之本不傳惟見於唐愼微本草所載其刋本以陰文書者皆其原文也大椿以舊註但言其當然不言其所以然因於三品之中採掇一百種備列經文而推闡主治之義有常用之藥而反不收入者其凡例謂辨明藥性使人不致誤用非備品以便查閱也凡所箋釋多有精意較李時珍本草綱目所載發明諸條頗爲簡要然本草雖稱神農而所云出産之地乃時有後漢之郡縣則後人附益者多如所稱久服輕身延年之類率方士之說不足盡信大椿尊崇太過亦一一究其所以然殊爲附會又大椿所作藥性專長論曰藥之治病有可解者有不可解者其說最爲圓通則是書所論猶屬筌蹄之末要於諸家本草中爲有啟發之功者矣
</p>
<div class="section" id="title-54"><h2>
	傷寒類方二卷<span class="jiazhu">江蘇巡撫採進本</span>
</h2></div>
<p class="em2">
	國朝徐大椿撰世傳後漢張機傷寒論乃晉王叔和蒐採成書本非機所編次金聊城成無已始爲作註又以己意移易篇章自後醫家屢有刋定如治尚書者之爭洪範武成註大學者之爭古本今本迄於有明終無定論大椿以爲非機依經立方之書乃救誤之書當時隨證立方本無定序於是削除陰陽六經門目但使方以類從證隨方註使人可按證以求方而不必循經以求證雖於古人著書本意未必果符而於聚訟紛呶之中亦芟除葛藤之一術也其中如大靑龍湯下註云脉浮緩身不疼但重乍有輕時無少陰證者此湯主之大椿則以爲病情甚輕不應投以麻黃桂枝石膏此條必有舛誤又甘草茯苓湯下註云傷寒汗出而渴者五苓散主之不渴者此湯主之大椿則以爲此汗出者乃發汗後汗出不止非傷寒自汗其辨證發明亦多精到凡分一十二類計方一百一十有三末附六經脉注又論正證之外有别證變證附以刺法皆有原委可尋自謂七年之中五易草稿乃成云
</p>
<div class="section" id="title-55"><h2>
	醫學源流論二卷<span class="jiazhu">江蘇巡撫採進本</span>
</h2></div>
<p class="em2">
	國朝徐大椿撰其大綱凡七日經絡臟腑曰脉曰病曰藥曰治法曰書論曰古今分子目九十有三持論多精鑿有據如謂病之名有萬而脉之象不過數十種是必以望聞問三者參之又如病同人異之辨兼證兼病之别亡陰亡陽之分病有不愈不死有雖愈必死又有藥誤不即死藥性有今古變遷内經司天運氣之說不可泥針灸之法失傳其說皆可取而人參論一篇涉獵醫書論一篇尤深切著明至於有欲救俗醫之弊而矯枉過直者有求勝古人之心而大言失實者故其論病則自岐黃以外秦越人亦不免詆排其論方則自張機金匱要畧傷寒論以外孫思邈劉守眞李杲朱震亨皆遭駁詰於醫學中殆同毛奇齡之說經然其切中庸醫之弊者固不可廢也
</p>
<p class="em2">
	右醫家類九十六部一千八百十三卷皆文淵閣著錄
</p> 



</div></body></html>