<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷六十一·史部十七（傳記類存目三）</title></head><body><div id="text">

<p>
<strong>欽定四庫全書總目卷六十一</strong>
</p>
<div class="section" id="title-0"><h1>
	史部十七
</h1><hr/></div>
<div class="section" id="title-1"><h2>
	傳記類存目三
</h2></div>
<div class="section" id="title-2"><h2>
	漢末英雄記一卷<span class="jiazhu">江蘇巡撫採進本</span>
</h2></div>
<p class="em2">
	舊本題魏王粲撰粲字仲宣高平人仕魏爲丞相掾賜爵關内侯事迹具三國志本傳按粲卒於建安中其時黃星雖兆玉歩未更不應名書以漢末似後人之所追題然考粲從軍詩中巳稱曹操爲聖君則儼以魏爲新朝此名不足怪矣隋志著錄作八卷註云殘缺其本久佚此本乃王世貞雜抄諸書成之凡四十四人大扺取於裴松之三國志註爲多如水經注載白狼山曹操敲馬鞍作十片事本習見之書乃漏而不載又如築易京本公孫瓚事乃於瓚外别出一張瓚以此事屬之不知據何誤本尤疎舛之甚矣
</p>
<div class="section" id="title-3"><h2>
	廣卓異記二十卷<span class="jiazhu">浙江鮑士恭家藏本</span>
</h2></div>
<p class="em2">
	宋樂史撰史字正子宜黃人官太常博士直史館事蹟附載宋史樂黃中傳是編前有自序稱唐李翺卓異記三卷<span class="jiazhu">案卓異記非李翺作史蓋考之未詳謹附訂於此</span>述唐代君臣卓絶盛事中多漏錄史初爲續記三卷以補其缺後復以僅載唐代未爲廣博因纂集漢魏以下迄五代併唐事共爲一帙名廣卓異記分爲二十卷首卷記帝王次卷記后妃王子公主三卷雜錄四卷至十七卷皆記臣下貴盛之極與顯達之速者十八卷雜錄十九卷舉選二十卷專記神仙之事大扺牽引駁雜訛謬亦多如所稱晉書王導以下至王褒九世皆自有史傳中有儉子仲寶仲寶子規云云案史仲寶乃王儉字非其子名也儉之子名騫騫之子名規非仲寶子名規也且規子褒附見規傳亦非自有傳諸傳雜見於宋齊梁書及南史亦非全在晉書舛謬殊甚又石勒每更聞鼓鼙聲武士彠聞空中言唐公爲天子與夢高祖乘白馬上天之類神怪無稽頗爲蕪雜至引錄傳稱周時尹氏貴盛會食家數千人遭饑荒羅粟作糜吮之吮糜之聲聞於數十里亦不近事理之談其末卷則於自撰總仙記中撮其殊異者入此書所言不出全家登仙祖孫兄弟登仙及三世四世五世登仙四人六人七人登仙之類重複支離尤不足信自序稱採自漢魏而下而編中乃及楚孫叔敖周尹氏末卷所列神仙并及堯舜之時與序自相矛盾又其小失矣
</p>
<div class="section" id="title-4"><h2>
	靖康小雅一卷<span class="jiazhu">江蘇巡撫採進本</span>
</h2></div>
<p class="em2">
	不著撰人名氏錄靖康死事之臣傅察种師中王禀劉翊种師道何慶彦黄經臣劉韐李若水徐揆孫傳張叔夜凡十二人宗澤張慤阨於黄潛善汪伯彦而死者亦附焉澤傳中稱潛善卒不遄死而令公卒則此書作於汪黃秉政之日矣傳末各係以四言詩故以小雅爲名其文散見北盟會編中此本次序似以徐夢莘所載抄合之非完書也
</p>
<div class="section" id="title-5"><h2>
	紹興正論一卷<span class="jiazhu">江蘇巡撫採進本</span>
</h2></div>
<p class="em2">
	舊本題湘山樵夫撰不著名氏敘列張浚趙鼎胡銓胡寅連南夫張戒常同吕本中張致遠魏矼張絢曾開李彌遜晏敦夫王庶毛叔度范如圭汪應辰許忻方廷寶韓訓陳鼎許時行李光洪皓沈正卿張燾陳康伯陳括陳剛中三十人皆以不附和議而貶謫者每人之下畧具事實少者一二語多亦不過三四行按書錄解題載紹興正論二卷注曰序稱瀟湘野人不著名氏錄文武官不附和議及忤秦檜得罪者又載紹興正論小傳二十卷則樓昉以正論中姓名仿元祐黨傳爲之所謂二卷者似即此書而書名及撰人之號皆大同小異卷數亦不相符其故則莫得而詳矣
</p>
<div class="section" id="title-6"><h2>
	桐陰舊話一卷<span class="jiazhu">編修程晉芳家藏本</span>
</h2></div>
<p class="em2">
	宋韓元吉撰元吉字无咎宰相維之玄孫以任子仕歷龍圖閣學士吏部尚書嘗居廣信溪南自號南澗居士此書宋志云十卷陳振孫書錄解題亦同續百川學海所錄乃祇此一卷其條數亦與此本同蓋全書久佚從諸書抄撮成編也書中所記韓億韓綜韓綘韓繹韓維韓縝雜事共存十三條皆其家世舊聞以京師第門有桐木故云桐陰舊話蓋北宋兩韓氏並盛世以桐木韓家别於魏國韓琦云
</p>
<div class="section" id="title-7"><h2>
	南渡十將傳十卷<span class="jiazhu">兩淮鹽政採進本</span>
</h2></div>
<p class="em2">
	宋章頴撰十將者劉錡岳飛李顯忠魏勝韓世忠張俊虞允文張子蓋張宗顔吳玠也劉岳李魏四傳開禧二年表上後六傳未上核以宋史本傳此所采摭未爲詳核且抑世忠於勝顯忠後似亦未安子蓋宗顔戰功寥寥允文亦僥倖不敗乃與諸人並數皆未免不倫也
</p>
<div class="section" id="title-8"><h2>
	稗傳一卷<span class="jiazhu">浙江巡撫採進本</span>
</h2></div>
<p class="em2">
	元徐顯撰顯仕履無可考觀其稱王艮爲鄉里又稱居平江東城則當爲紹興人而寓於姑蘇者也是編紀元末王艮柯九思陳謙葛乾孫潘純陸友王冕王漸楊椿王德元徐文中事後載沈烈婦等十三人敘述頗爲詳備中多及丙申二月平江城陷事指張士誠軍爲外兵而載已亥紹興被兵事於明人則直斥爲宼疑作此書時張氏尚存故其詞如此其敘柯九思之卒在至正癸亥按至正紀年無癸亥而九思之卒實在乙巳蓋此書傳寫誤也
</p>
<div class="section" id="title-9"><h2>
	萬柳溪邊舊話一卷<span class="jiazhu">浙江鮑士恭家藏本</span>
</h2></div>
<p class="em2">
	元尤玘撰玘字君玉號知非子自稱尤袤之後不知其世次舊本題爲宋人今此書後跋稱玘爲大司徒則嘗官戶部尚書又末條稱終慕公不肯仕元則當爲元人而卷首題門人張雨塡諱則又句曲外史之師當在元中葉以後也書中所記皆尤氏先世事末有玘曾孫實跋稱弘治二十九年於祠屋中求得舊本簡斷墨闇不可讀者逾半命門人許靈鈔其完者而恨全帙之不可得是此書巳非完本矣元陳世隆載入藝圃搜奇所載之文與此本並同斷無明人所鈔壞爛之本適與元人所見一字不異者此亦足證藝圃搜奇必非元人書也
</p>
<div class="section" id="title-10"><h2>
	旌義編二卷<span class="jiazhu">浙江巡撫採進本</span>
</h2></div>
<p class="em2">
	元鄭濤撰濤字仲舒浦江人官太常禮儀院博士鄭氏稱義門自宋建炎初名綺者始至濤爲八世先是綺六世孫龍灣稅課提領太和爲家規五十八則七世孫欽及其弟鉉增九十二則共一百五十則勒之於石至濤復謂禮有當隨時變通者乃酌加增損爲一百六十八則列爲上卷又彚輯諸家傳記碑銘之文有關鄭氏事實者列爲下卷通名曰旌義編宋濓序稱三卷其書實止二卷蓋序文傳寫之誤也
</p>
<div class="section" id="title-11"><h2>
	忠傳四卷<span class="jiazhu">永樂大典本</span>
</h2></div>
<p class="em2">
	不著撰人名氏載於永樂大典中題云國朝忠傳則明初人所作也其書集古今事迹各繪圖繫說語皆鄙俚似委巷演義之流殆亦明太祖時官書歟
</p>
<div class="section" id="title-12"><h2>
	草莽私乘一卷<span class="jiazhu">浙江鮑士恭家藏本</span>
</h2></div>
<p class="em2">
	舊本題明陶宗儀編宗儀有國風尊經已著錄是書凡錄胡長孺王惲許有壬虞集劉因李孝光金炯楊維楨林淸源龔開周仔肩揭傒斯貢師泰汪澤民十四人雜文二十首皆紀當時忠孝節義之作王世貞集有此書跋語云係宗儀手抄然孫作滄螺集載有宗儀小傳紀所作書目有說郛一百卷書史會要九卷四書備遺二卷輟耕錄三十卷無此書名疑好事者依托也
</p>
<div class="section" id="title-13"><h2>
	宋遺民錄一卷<span class="jiazhu">内府藏本</span>
</h2></div>
<p class="em2">
	不著撰人名氏乃洪武中抄本毛晉刻之附於忠義集之後或元人所作或明初人所作均未可知後程敏政亦有宋遺民錄殆未見此本故其名相複歟
</p>
<div class="section" id="title-14"><h2>
	金華賢達傳十二卷<span class="jiazhu">浙江范懋柱家天一閣藏本</span>
</h2></div>
<p class="em2">
	明鄭柏撰柏字叔端浦江人宋濓之門人也是書輯金華一郡人物各爲小傳係之以贊凡三百六十餘人分忠義孝友政事儒學卓行五門亦宋濓浦陽人物記之類然如樓照迎合和議曹冠爲秦檜門客乃並取之殊不免鄉曲之私第十一卷内又有柏傳一篇附鄭楷之後柏無自作傳之理或其家子孫所增入歟
</p>
<div class="section" id="title-15"><h2>
	四明文獻錄一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明黃潤玉撰潤玉字孟淸鄞縣人永樂庚子舉人官至廣西提學僉事事迹具明史本傳是編成於成化丙戌以四明文獻分爲二類一曰鄉先生自漢甪里黃公以下三十五人皆四明産也一曰鄉大夫自周文種以下九人皆官於四明者也人各有傳並係以贊據卷末其孫溥跋蓋原本尚有諸人小像後莫息重刋以非眞本削除之跋又稱是書未出以前有僞本託潤玉之名以行潤玉知而燬之其本前無序後無贊云
</p>
<div class="section" id="title-16"><h2>
	孝紀十六卷<span class="jiazhu">江蘇巡撫採進本</span>
</h2></div>
<p class="em2">
	明蔡保禎撰保禎字端卿漳浦人是書以孝行事實區爲十六類一曰帝王二曰聖門三曰純孝四曰世孝五曰祿養六曰苦行七曰神助八曰通神九曰尋親十曰格暴十一曰復仇十二日死孝十三曰永慕十四曰瑞應十五曰童孝十六曰女孝
</p>
<div class="section" id="title-17"><h2>
	潤州先賢錄六卷<span class="jiazhu">浙江汪啓淑家藏本</span>
</h2></div>
<p class="em2">
	明姚堂撰堂字彦容慈谿人正統已未進士官至鎭江府知府是編成於天順癸未錄鎭江先賢自周迄宋分高風忠節相業直諫德望文學六門列其人之事實并後人所爲記讚詩文間及其人之著述所載僅二十人不及京口耆舊傳十之一也
</p>
<div class="section" id="title-18"><h2>
	忠義錄十四卷<span class="jiazhu">浙江范懋柱家天一閣藏本</span>
</h2></div>
<p class="em2">
	明王蓂撰蓂字時禎金谿人景泰辛未進士官至浙江按察使是書取史傳忠義之事分類編輯以伯夷以下五百九十七人爲上張良以下五百七人次之各節錄事實有祠墓可考者並詳其地孟達等八十七人或失節於前或死不足贖解文卿以下十人或事非其主或言非其時皆不以忠義與之持論頗正其王兖以下一百四人始終一姓忠義皎然乃以其爲遼金元之臣私意區分曲相排抑則悖謬甚矣又自謂此書旁捜諸子百家庶幾全備而唐宋間如成三朗蘇安恒韓通張旦輩俱未及載亦未能無所遺漏也
</p>
<div class="section" id="title-19"><h2>
	名相贊一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明尹直撰直字正言太和人景泰甲戌進士官至華蓋殿大學士諡文和事迹具明史本傳是書取漢唐宋相業足稱者始蕭何終文天祥凡八十七人采摭事實各爲之贊
</p>
<div class="section" id="title-20"><h2>
	南宋名臣言行錄十六卷<span class="jiazhu">浙江范懋柱家天一閣藏本</span>
</h2></div>
<p class="em2">
	明尹直撰此書續朱子名臣言行錄而作前有弘治癸亥自序云取宋史列傳自陳俊卿以下芟繁節冗撮采其要得百二十有三人然朱子所作名臣言行錄原以網羅舊聞蒐載軼事用備史氏之採擇若徒鈔錄史文一無考証則宋史列傳具在亦何必徒煩筆墨乎
</p>
<div class="section" id="title-21"><h2>
	伊洛淵源續錄六卷<span class="jiazhu">浙江巡撫採進本</span>
</h2></div>
<p class="em2">
	明謝鐸撰鐸有赤城論諫錄已著錄是書所錄凡二十一人蓋繼朱子伊洛淵源錄而作以朱子爲宗主始於羅從彦李侗朱子之學所自來也佐以張栻吕祖謙朱子友也自黃𠏉而下終於何基王柏皆傳朱子之學者也然所載張栻等七人則全錄宋史道學傳吕祖謙等七人則全錄宋史儒林傳李侗等六人畧采行狀墓銘遺事其輔廣一人則但載姓名里居僅數十字而止尤爲疎畧按廣即世所稱慶源輔氏明一統志載其始末甚詳鐸偶未考耳明史鐸本傳載其爲南京國子監祭酒時上言六事其三日正祀典乃請進宋儒楊時而退吳澄爲禮部尚書傅瀚所持僅進時而澄祀如故夫澄之學雖曰未醇然較諸老不知止甘受蔡京之薦以希一日之榮者則有間矣鐸欲以易澄蓋以道南一脉之故而曲諱其出處也然則是錄之作其亦不岀門戶之見矣
</p>
<div class="section" id="title-22"><h2>
	宋遺民錄十五卷<span class="jiazhu">副都御史黃登賢家藏本</span>
</h2></div>
<p class="em2">
	明程敏政撰敏政字克勤休寧人成化丙戌進士官至禮部右侍郎事迹具明史文苑傳此書前列王炎午謝翺唐珏三人事蹟及其遺文而後人詩文之爲三人作者並類列焉七卷以後則附錄張宏毅方鳳吳思齊龔開汪元量梁棟鄭思肖林德暘等八人第十五卷紀元順帝爲宋瀛國公子引余應詩袁忠徹記實之至謂虞集私侍文宗之妃說殊妄誕所引亦自相矛盾蓋文宗時嘗下詔書稱順帝非明宗之子斥居靜江好事者因造爲此言其荒唐本不待辨敏政乃從而信之乖謬甚矣
</p>
<div class="section" id="title-23"><h2>
	尊鄉錄節要四卷<span class="jiazhu">浙江汪啓淑家藏本</span>
</h2></div>
<p class="em2">
	明王弼撰弼黃巖人成化乙未進士官至興化府知府初謝鐸嘗著尊鄉錄四十一卷載其鄉先達事實弼復以己意節其大畧取十大儒五大臣六忠臣十五孝子各爲之贊卷末附拾遺二十事事各爲詩
</p>
<div class="section" id="title-24"><h2>
	考亭淵源錄二十四卷<span class="jiazhu">浙江吳玉墀家藏本</span>
</h2></div>
<p class="em2">
	明宋端儀撰薛應旂重修端儀字孔時莆田人成化辛丑進士官至廣東提學僉事事迹具明史本傳應旂有四書人物考已著錄此編仿伊洛淵源錄之例首列李侗胡憲劉子翬劉勉之四人以溯師承之所自次載朱子始末次及同時友人張栻以下七人次則備列考亭門人自黃榦以下二百九十三人其二十三卷則門人之無記述文字者但列其名凡八十八人末卷則考亭叛徒趙師雍傅伯壽胡紘等三人亦用伊洛淵源錄載邢恕例也史稱端儀慨建文朝忠臣湮没乃搜輯遺書爲革除錄建文忠臣之有錄自端儀始然其書今未見即此書原本亦未見世所行者惟應旂重修之本應旂作宋元通鑑於道學宗派多所紀錄此書蓋猶是意然應旂初學於王守仁講陸氏之學晚乃研窮洛閩之旨兼取朱子故目錄後有云兩先生實所以相成非所以相反遂以陸九淵兄弟三人列考亭淵源錄中名實未免乖舛也
</p>
<div class="section" id="title-25"><h2>
	鹿城書院集<span class="jiazhu">無卷數　浙江巡撫採進本</span>
</h2></div>
<p class="em2">
	明鄧淮撰淮吉水人成化辛丑進士弘治中官温州府知府以南宋時温州之士遊二程張朱之門者有周行巳等二十三人乃命永嘉知縣汪循即鹿城建書院祀二程張朱而以行巳等侑焉復輯諸人誌銘家傳及其遺事緒論見於志書語錄中者彚爲此編雖亦講學家標榜之書然永嘉學派多兼求實用頗異新安淮不分門戶於其間視黨同伐異者其公私相去遠矣
</p>
<div class="section" id="title-26"><h2>
	吳中往哲記一卷續吳中往哲記一卷續吳中往哲記補遺一卷<span class="jiazhu">浙江汪啓淑家藏本</span>
</h2></div>
<p class="em2">
	吳中往哲記明楊循吉撰續記補遺皆黃省曾撰循吉有蘇州府纂修志畧已著錄省曾字得之吳縣人正德丙子舉人循吉書見明史藝文志卷數與此相符記明初蘇州府人物自勲德至冠衲分七目凡四十一人續記自忠節至散逸分十七目凡四十人補遺自審進至釋行分十九目凡三十一人其補遺原目本一卷此分作二卷又改其釋行第十七爲第一則刋刻者之誤也書中所列小傳皆寥寥數言未見端末又如徐有貞以險忮敗而循吉稱爲四海物望蓋未免鄉曲之私吳寛位終禮部尚書而省曾乃題作東閣大學士尤顯然訛謬則亦不足徵信矣
</p>
<div class="section" id="title-27"><h2>
	吳中故實記一卷續記一卷補遺一卷<span class="jiazhu">浙江巡撫採進本</span>
</h2></div>
<p class="em2">
	舊本題明楊循吉撰檢勘其文即循吉吳中往哲記黄省曾往哲續記補遺原本惟於標題中刋去往哲二字易以故實二字蓋書賈劖補舊板改易新名以售欺者也
</p>
<div class="section" id="title-28"><h2>
	掾曹名臣錄一卷續集一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明王瓊撰瓊有晉溪奏議已著錄是編乃瓊官南京戶部侍郎時見諸吏中有知琴書可敎誨者因採錄明興以來由掾曹而列名臣者編爲此書以示勸勉凡劉敏等九人又續集一卷凡劉本等四人前有正德甲戌瓊自序後有南京戶部郎中卞師敏跋
</p>
<div class="section" id="title-29"><h2>
	蘇材小纂六卷<span class="jiazhu">戶部尚書王際華家藏本</span>
</h2></div>
<p class="em2">
	明祝允明撰允明字希哲長洲人弘治壬子舉人官至應天府通判明史文苑傳附見徐禎卿傳中是書記天順以後蘇州人物前有自序稱弘治改元詔中外諸司撰集事蹟上史館爲實錄簡允明等數弟子員司其事因私纂紀爲此書第一曰簪纓纂徐有貞以下十九人第二曰邱壑纂杜瓊以下五人第三曰孝德纂朱顥一人第四曰女憲纂王妙鳳以下三人第五曰方術纂張豫等二人大約本之碑誌傳狀而稍爲考據異同注於本文之下其敘徐有貞事頗有諱餙蓋允明爲有貞外孫親串之私不能無所假借云
</p>
<div class="section" id="title-30"><h2>
	莆陽文獻十三卷列傳七十五卷<span class="jiazhu">福建巡撫採進本</span>
</h2></div>
<p class="em2">
	明鄭岳編黃起龍重訂岳字汝華弘治癸丑進士官至兵部左侍郎事迹具明史本傳起龍萬曆戊戌進士並莆田人是書取莆田仙遊二縣自梁陳迄明著作詩文輯爲十三卷又取名人事蹟成列傳七十四卷文以體分傳則不分門目後倭變書燬起龍爲之重鋟并附柯維騏所作岳傳一首爲卷第七十五岳書採摭繁富義例頗仿史裁然起龍譏其文内不載楊琅林誠兩御史之奏疏及黃仲元之郭孝子祠記墓表傳内載仕梁之徐寅翁承贊及永樂初梯榮獻策之林環而於林光朝傳但紀其文集而不及所著之易解尚書解語錄說詩等書去留不無遺憾則固確論也
</p>
<div class="section" id="title-31"><h2>
	東嘉先哲錄二十卷<span class="jiazhu">浙江鮑士恭家藏本</span>
</h2></div>
<p class="em2">
	明王朝佐撰朝佐字廷望浙江平陽人弘治丙辰進士官南京工部員外郎是編刻於正德初蒐輯温州先賢事實分類凡八曰先達曰程子門人曰朱子門人曰名儒曰名臣曰孝子曰氣節曰詞章晉唐以來紀載無考故所錄託始於宋焉
</p>
<div class="section" id="title-32"><h2>
	國寶新編一卷<span class="jiazhu">浙江巡撫採進本</span>
</h2></div>
<p class="em2">
	明顧璘撰璘字華玉吳縣人弘治丙辰進士官至刑部尚書事迹具明史文苑傳是書凡錄李夢陽何景明祝允明徐禎卿朱應登趙鶴鄭善夫都穆景暘王韋唐寅孫一元王寵十三人人爲之傳傳爲之贊蓋感於知交凋謝而作畧綴數語以存其人亦柳宗元先友記類也
</p>
<div class="section" id="title-33"><h2>
	春秋列傳五卷<span class="jiazhu">副都御史黄登賢家藏本</span>
</h2></div>
<p class="em2">
	明劉節撰節字介夫號梅國大庾人弘治乙丑進士官至刑部侍郎是編取春秋内外傳所載列國諸臣類次行事各爲之傳始祭公謀父終蔡朝吳凡二百有二人全本舊文無所考證鄒縣潘榛爲之訓釋亦頗疎畧
</p>
<div class="section" id="title-34"><h2>
	備遺錄一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明張芹撰芹新淦人明史作峽江人蓋新淦其試籍也弘治壬戌進士官至浙江右布政使事迹具明史本傳是書紀建文殉節諸臣姓名前有自序題正德丙子五月目列四十六人卷中有事實者二十人無事實者二十六人案林塾拾遺書云近見南院御史張芹增入江右數人共五十四人塾所記題正德乙亥正此錄前一年而此錄乃轉止於四十六人又學海類編有張芹建文忠節錄一卷其序與此同亦正德丙子所撰而目次乃與此不同且有七十人之多明史藝文志旣有張芹建文備遺錄二卷又有張芹備遺錄一卷考芹序稱錄中四十六人名氏皆閩中宋君端儀嘗采輯爲錄而未成者疑芹初據宋氏原本而作後又隨時續有增益原非一本傳錄者各據所見遂兩存之耳
</p>
<div class="section" id="title-35"><h2>
	拾遺書一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明林塾撰塾莆田人弘治壬戌進士官至浙江布政司參議此書載建文諸臣事蹟文甚簡畧前有正德乙亥自識云考前史失紀者凡五十四人故以拾遺名其書然所載與諸書畧同其齊泰以下三十人事實俱缺亦未能考補也
</p>
<div class="section" id="title-36"><h2>
	台學源流七卷<span class="jiazhu">浙江巡撫採進本</span>
</h2></div>
<p class="em2">
	明金賁亨撰賁亨字汝白臨海人初冐高姓弘治甲戌進士題名碑之高賁彦即其人也官至江西提學副使是書敘述台州先儒自宋徐中行迄明方孝孺陳選凡三十八人各爲之傳其疑而莫考者又有十五人各以時代類附姓名於傳末其傳雖多採晦菴文集伊洛淵源錄諸書然賁亨當明中葉正心學盛行之時故其說調停於朱陸之間謂朱子後來頗悔向來太涉支離又謂朱子與象山先異後同云云皆姚江晚年定論之說也
</p>
<div class="section" id="title-37"><h2>
	新安學系錄十六卷<span class="jiazhu">安徽巡撫採進本</span>
</h2></div>
<p class="em2">
	明程曈撰曈號峩山休寧人是書以朱子爲新安人而引據歐陽修冀國公神道碑謂程子遠派亦出新安故輯新安諸儒出於二家之傳者編爲此書自宋至明凡百有一人皆徵引舊文以示有據夫聖賢之學天下所公也必限以方隅拘以宗派是門戶之私矣至程子一生無一字及新安而遙遙華胄忽爾見援以例推之則朱出於邾姓源可證今嶧山之士不又引朱子爲鄉黨乎此眞爲夸飾風土而作不爲闡明學脉而作也江南通志列曈於儒林傳中稱所著新安學系與朱子合者存背者去足盡是書之大旨矣
</p>
<div class="section" id="title-38"><h2>
	二科志一卷<span class="jiazhu">江蘇巡撫採進本</span>
</h2></div>
<p class="em2">
	明閻秀卿撰秀卿蘇州人始末未詳是書分文學狂簡爲二科所載自楊循吉以下凡七人皆偶錄一二事不爲全傳蓋一時互相標榜之書其紀徐禎卿方登賢書於文徵仲稱文璧以徵明字之則猶弘治中所作也
</p>
<div class="section" id="title-39"><h2>
	明璫彰癉錄一卷<span class="jiazhu">兩淮鹽政採進本</span>
</h2></div>
<p class="em2">
	明顧爾邁撰爾邁淮安人始末未詳是書採撮實錄憲章錄中官攷諸書而各加論斷所記止成化中汪直擅政之事似非完本抑或於世近者有所諱歟
</p>
<div class="section" id="title-40"><h2>
	革朝遺忠錄二卷<span class="jiazhu">浙江范懋柱家天一閣藏本</span>
</h2></div>
<p class="em2">
	明郁衮撰衮嘉興人其書撰述年月無可考黃佐革除遺事已稱因郁衮原本則當在正德以前矣所列一百六十傳皆明惠帝時死難諸臣而附錄一卷則降燕諸臣如胡廣黃福之類後至大官者亦在焉每傳後或附以贊語又間有所附註然其精要已皆採入革除遺事中矣
</p>
<div class="section" id="title-41"><h2>
	别本革朝遺忠錄二卷<span class="jiazhu">兩江總督採進本</span>
</h2></div>
<p class="em2">
	不著撰人名氏惟題靑州府知府杜思子睿重刻思即撰考信編者也黃氏千頃堂書目於郁衮革除遺忠錄二卷外又别出杜思革朝遺忠錄二卷蓋即指此本然以郁衮本校之則此錄實郁衮書惟衮於各傳後附以贊語而此本有傳無贊爲少變其例又書首冠以張芹備遺錄黃佐革除遺事敖英備遺續錄序三篇皆與書不相應世别有高廪刋本卷首亦有三序與此正同蓋明代刋書者往往竄亂舊本而没所由來諸板競出混淆彌甚其風熾於萬曆以後今觀此本則嘉靖中已有之矣<span class="jiazhu">按思登嘉靖丙辰進士</span>
</p>
<div class="section" id="title-42"><h2>
	羣忠錄二卷<span class="jiazhu">浙江汪啓淑家藏本</span>
</h2></div>
<p class="em2">
	明唐龍撰龍有易經大旨已著錄是編紀明太祖征陳友諒時諸臣名姓行實凡祀於餘干縣康郎山廟者有丁普郎等三十五人祀於南昌府廟者有趙得勝等十四人又附載孫燧等五人皆殉宸濠之難後賜祀於旌忠祠者其題旌各疏并祭謁詩文亦附於後焉
</p>
<div class="section" id="title-43"><h2>
	崑山人物志十卷<span class="jiazhu">浙江巡撫採進本</span>
</h2></div>
<p class="em2">
	明方鵬撰鵬字子鳳亦字時舉崑山人正德戊辰進士官至太常寺卿是書論次崑山先哲首名賢六人次節行二十八人次文學三十七人次列女三十人次藝能三十一人次遊寓二十六人而以雜志終焉共爲十卷明史藝文志作八卷傳寫誤也
</p>
<div class="section" id="title-44"><h2>
	名臣言行錄前集十二卷後集十二卷<span class="jiazhu">浙江范懋柱家天一閣藏本</span>
</h2></div>
<p class="em2">
	明徐咸撰咸海鹽人正德辛未進士官至襄陽府知府先是豐城楊亷本彭韶名臣錄贊撰名臣言行錄四卷所載凡五十五人咸亦纂近代諸臣言行錄凡四十八人餘姚魏有本官河南巡撫時嘗合刻之及咸歸里之後病其未備重爲纂輯於楊錄增十六人於已所錄者亦增二十五人分爲前後二集自爲序記其始末而仍以魏有本初刻之序弁於書首云
</p>
<div class="section" id="title-45"><h2>
	毘陵忠義祠錄四卷附錄一卷<span class="jiazhu">江蘇巡撫採進本</span>
</h2></div>
<p class="em2">
	明葉䕫撰䕫字司韶武進人成化中以歲貢生官汝陽州訓導是編第三卷中載䕫請祀典書稱宋德祐元年十一月巴顔率師攻常州屠其城知府事姚訔通判陳炤俱不屈死其先後殉難者又有王安節劉師勇胡應炎尹玉麻士龍包圭阮應得方允式徐道明莫謙之僧萬安諸人自成化九年郡庠生叚瑜等建言於同知柳某始立訔炤以下木主十一位附於陳司徒廟而文天祥劉師勇阮應得僧萬安猶未與焉弘治十年知府曾望宏乃别創忠義祠請並祀文天祥以下十四人而附以元壬辰靖難之劉溶巡按御史謝琛亦上書請著於祀典詔從之䕫因編其始末爲此書首圖攷次傳志次詩次贊次文牒凡史傳所未載者此皆補其佚闕足相參證惟此書載宋臣與祀者止十四人則未祀文天祥等四人其附於陳司徒廟者止當有十主耳䕫請祀典書云十一主未喻其故又考宋季三朝政要載元兵至常州守臣王宗洙遁權守王良臣以城降今是書姚訔傳中謂良臣屢舉不第流落無籍寓常與錢闇謀竊符印詐稱郡官詣巴延軍前獻之然則良臣未嘗權守三朝政要悞書矣是亦足訂史之訛也此書作於正德初其末附錄一卷載有國朝順治十四年事蓋後人所續其姓名則不可攷矣
</p>
<div class="section" id="title-46"><h2>
	毘陵人品記四卷<span class="jiazhu">浙江范懋柱家天一閣藏本</span>
</h2></div>
<p class="em2">
	明葉䕫撰其子金及同邑毛憲續成之憲有諫垣奏草已著錄金字誠齋刻是書時官紹興府通判其終於何官則未詳也是書前有自紀稱常州古毘陵地記人品冠以古名者古可以統今今常州之名隋唐以前未有也然隋唐以前無常州不可繫以常州隋唐以後無毘陵獨可繫以毘陵乎至其先列五縣沿革於前使歷代殊名瞭如指掌則提綱挈領固體例之最善者也其書敘述頗簡核然皆史傳所巳載未附䕫憲二小傳則嘉靖壬寅刻是書時餘姚岑原道所補見原道所作序中
</p>
<div class="section" id="title-47"><h2>
	毘陵正學編一卷<span class="jiazhu">兩江總督採進本</span>
</h2></div>
<p class="em2">
	明毛憲撰是編所載凡十二人首楊時次鄒浩周孚先周恭先唐彦思鄒柄喻樗胡珵尤袤李祥蔣重祥謝應芳自浩以下或籍晉陵或籍宜興或籍無錫或籍武進獨時爲劒州將樂人於毘陵爲流寓蓋以道南一脈假借之以爲重云
</p>
<div class="section" id="title-48"><h2>
	名臣像圖一卷<span class="jiazhu">浙江鄭大節家藏本</span>
</h2></div>
<p class="em2">
	明吳守大撰守大字有君崑山人是書成於正德丙子錄徐達以下至楊繼宗凡四十九人人繪一圖圖後各敘仕履系之以贊其書刻於廣西紙板拙惡四十九人面貎相同惟以題名别識殆如兒戲
</p>
<div class="section" id="title-49"><h2>
	畜德錄一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明陳沂撰沂有維楨錄已著錄此書皆紀宣德正統間名臣言行人各一二條末有嘉靖壬辰自跋稱以所聞於外祖金靜虛太常夏崇文及吳文定李文正者著之於篇雖有不倫而取善之意不以人廢云云考所載如于謙魏驥徐晞王翺姚䕫岳正韓雍周忱劉大夏屠墉章懋儲巏何瑭朱希周等皆一時名人他如蹇義解縉夏元吉楊榮金幼孜身事兩朝已爲其次至王越以權術用事益爲物論所不滿所云不倫者殆即指數人而言歟趙汝愚編名臣奏議丁謂秦檜並以章疏見收朱子編名臣言行錄王安石吕惠卿亦得以姓名同列蓋定千秋之品則隻字不可誣取一節之長則片善亦可錄並瑕瑜不掩具有前規然奏議爲論事之文苟所論關國計之得失繫民生之利病言之當理行之有裨自未可以出自僉壬遂削不錄至於採前言往行矜式後人自當仰溯名賢用垂規矩固未可委曲遷就使有所濫厠於其間矣
</p>
<div class="section" id="title-50"><h2>
	廣州人物傳二十四卷<span class="jiazhu">浙江范懋柱家天一閣藏本</span>
</h2></div>
<p class="em2">
	明黃佐撰佐有泰泉鄉禮已著錄是書採自漢迄明廣州人物之散見諸書者以類區分爲之傳共一百五十餘人
</p>
<div class="section" id="title-51"><h2>
	建寧人物傳四卷<span class="jiazhu">浙江巡撫採進本</span>
</h2></div>
<p class="em2">
	明李黙撰黙字時言甌寧人正德辛巳進士官至吏部尚書兼翰林學士爲趙文華誣陷下詔獄瘐死萬曆中追諡文愍事迹具明史本傳是書專記建寧人物起唐建中迄明景泰凡四百十七人以諸邑分載而一邑之中又以時代爲先後每條之下各註所引原書自唐書南唐書五代史宋史而外大扺皆本之舊志未爲信史疎畧之處尤多如謂吳棫爲處士而述所著書惟及韻補則舛漏可知矣
</p>
<div class="section" id="title-52"><h2>
	紀善錄一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明杜瓊撰瓊字用嘉吳縣人以孝聞知府况鍾兩薦之固辭不出自號鹿冠老人是書皆載吳中循吏先賢其婦女有操行可紀者亦並見焉自洪武迄正統凡四十人蓋隨所見聞錄之故多節取一事不爲全傳亦表微闡幽之意也
</p>
<div class="section" id="title-53"><h2>
	三家世典一卷<span class="jiazhu">左都御史張若溎家藏本</span>
</h2></div>
<p class="em2">
	明郭勛撰勛營國威襄公郭英六世孫襲封武定侯正德中奉命鎭兩廣因輯中山王徐達黔寧王沐英及其家世系履貫勲閥遭遇本末爲此書大扺本實錄國史於事蹟無所增益考英在諸功臣中猶居其次以配二王似乎尚非其倫自明以來亦無徐沐郭三家並稱之說也
</p>
<div class="section" id="title-54"><h2>
	淮郡文獻志二十六卷補遺一卷<span class="jiazhu">兩淮馬裕家藏本</span>
</h2></div>
<p class="em2">
	明潘塤撰塤字伯和山陽人正德戊辰進士官至右副都御史巡撫河南事迹具明史本傳是書前有自序謂自春秋以來至明正德上下數千年德業文章會於一書今考其書撏撦陳編未見决擇其最謬者至收入宋龔開所作宋江等三十六人之贊此何關於文獻耶
</p>
<div class="section" id="title-55"><h2>
	祥符鄉賢傳八卷<span class="jiazhu">兩淮鹽政採進本</span>
</h2></div>
<p class="em2">
	明李濓撰濓字川父祥符人正德甲戌進士官至山西按察司僉事事迹具明史文苑傳是編以祥符縣志所載人物僅有名氏而行實未詳乃一一稽考自明初至於嘉靖得二十九人撰其事蹟附以論贊又安然馬昂張泰三人自祥符移籍他方者並附列焉從唐書所載士大夫遷徙四方者俱標其舊貫之例也
</p>
<div class="section" id="title-56"><h2>
	祥符文獻志十七卷<span class="jiazhu">兩淮鹽政採進本</span>
</h2></div>
<p class="em2">
	明李濓撰濓於嘉靖壬寅輯祥符鄉賢傳其後二年甲辰又推廣前所未載及其人之履歷梗槪畧存者輯爲此書每人每條之下皆注出某碑某傳某集蓋倣名臣言行錄之例每傳之後或偶附錄詩文則濓之變例也所錄皆明一代之人而至於盈十七卷時彌近則易詳亦時太近則易濫固志乘之通病耳
</p>
<div class="section" id="title-57"><h2>
	金華先民傳十卷<span class="jiazhu">浙江巡撫採進本</span>
</h2></div>
<p class="em2">
	明應廷育撰廷育字仁卿永康人嘉靖癸未進士官至按察司僉事是書取金華歷代人物自漢迄明各爲之傳分道學名儒名臣忠義孝友政事文學武功隱逸雜傳爲十類自正史外並參以諸家文集及家狀碑記於每傳之下各注明用某書蓋倣金履祥通鑑前編之例所據舊籍共四十餘種而其大槪則本諸敬鄉錄賢達傳金華府志三書
</p>
<div class="section" id="title-58"><h2>
	國琛集二卷<span class="jiazhu">浙江汪啓淑家藏本</span>
</h2></div>
<p class="em2">
	明唐樞撰樞有易修墨守已著錄是書紀明初以來迄於嘉靖人物大旨以聖人君子善人有恒分爲四科不以時次不以類從錯出雜陳上自宰輔下至隸卒人各一小傳寥寥數語殊不詳備傳後間附以論斷然亦不定其孰爲聖人君子孰爲善人有恒體例尤不分明其曰國琛集者蓋取國家以人爲寶之意前有王畿序并樞自序樞學宗良知故於王守仁推崇甚至云
</p>
<div class="section" id="title-59"><h2>
	閩學源流十六卷<span class="jiazhu">兩淮馬裕家藏本</span>
</h2></div>
<p class="em2">
	明楊應詔撰應詔建安人嘉靖辛卯舉人是書歷載楊時以後諸儒終於蔡淸各誌其言行詳其傳授凡百九十五人
</p>
<div class="section" id="title-60"><h2>
	道南源委錄十二卷<span class="jiazhu">浙江巡撫採進本</span>
</h2></div>
<p class="em2">
	明朱衡撰衡字士南萬安人嘉靖壬辰進士官至工部尚書兼副都御史總理河漕事迹具明史本傳此書乃其督學福建時錄道南源委以示諸生托始於楊時附以游酢王蘋凡閩士之沿波而起者則載焉明代惟錄陳眞晟周瑛黃仲昭蔡淸四人蓋時代旣近其餘尚未論定云
</p>
<div class="section" id="title-61"><h2>
	東吳名賢記二卷<span class="jiazhu">江蘇巡撫採進本</span>
</h2></div>
<p class="em2">
	明周復俊撰復俊字子籲崑山人嘉靖壬辰進士官至南京太僕寺卿是編記吳中名賢自商相巫咸至明太常寺卿魏校凡四十七人各爲之傳贊附傳者又十人前有自序歷舉所載諸賢而議論之蓋畧倣華陽國志之體
</p>
<div class="section" id="title-62"><h2>
	列卿紀一百六十五卷<span class="jiazhu">浙江汪啓淑家藏本</span>
</h2></div>
<p class="em2">
	明雷禮撰禮有六朝索隱已著錄是書臚列明代職官姓名起自洪武初終於嘉靖四十五年凡内而内閣部院以至府司寺監長官外而總督巡撫皆以拜罷年月爲次上標人名而各著其出身里籍於下爲年表又於年表之後附載其居官事蹟爲行實年表但以次題名不用旁行斜上之例行實畧仿各史列傳而又不詳具始末止書其事之大者而已惟第八卷至十三卷爲内閣行實頗爲詳備論斷亦多持公道如謂解縉等盡忠納誨而責其不能死建文之難謂陳山存心險刻臨事乖方明史頗採之獨史謂陳文猥鄙無所建白而禮稱其政體多達勲德未昭文廬陵人與禮同鄉蓋曲徇桑梓之私非公論矣
</p>
<div class="section" id="title-63"><h2>
	内閣行實二卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏亦無序跋所載僅解縉黃淮胡廣胡儼楊士奇楊榮金幼孜張英陳山楊溥陳循高穀苗衷馬愉曹鼐十五人今核其文與雷禮列卿紀中内閣行實並同蓋書賈取不完之本改其目錄以售欺并削去禮名使若别一人所著其作僞頗巧然禮原木具在何可誣也
</p>
<div class="section" id="title-64"><h2>
	善行錄八卷續錄二卷<span class="jiazhu">内府藏本</span>
</h2></div>
<p class="em2">
	明張時徹編時徹字維靜鄞縣人嘉靖癸未進士官至南京兵部尚書明史附見張邦奇傳此書獵采史傳取先哲行誼之高者萃次成編正編起春秋至明代凡二百九十人續編起漢迄宋凡一百四十五人
</p>
<div class="section" id="title-65"><h2>
	義烏人物記二卷<span class="jiazhu">浙江范懋柱家天一閣藏本</span>
</h2></div>
<p class="em2">
	明金江撰江字孔殷義烏人是書成於嘉靖乙未取史傳地志及諸家文集中所載義烏名人各爲之傳贊所載凡四十七人分忠義孝友政事文學四類蓋全倣宋濓浦陽人物記例而敘述過於簡畧不及濓書博贍也
</p>
<div class="section" id="title-66"><h2>
	濟美錄四卷<span class="jiazhu">兵部侍郎紀昀家藏本</span>
</h2></div>
<p class="em2">
	明鄭燭編燭歙縣人是編成於嘉靖乙未蒐錄其祖元歙縣令鄭安休寧令鄭千齡徵授翰林待制鄭玉歙縣令鄭璉國史郡誌諸傳及制誥公牒誌狀之屬人爲一卷千齡安之子玉璉皆千齡之子也前有黃訓序稱玉之死節由守徽之將見之不以其禮使見之以禮可以無死前乎先生有箕子焉云云其說至謬民生於三事之如一臣不二心天之經也豈敵國謬爲恭敬遂可叛君父而從之乎如訓所云是玉非爭名節而死乃爭禮貎而死也蓋自講學風熾儒者類以傳道爲重但能註太極圖解近思錄即爲有功於世敎而綱常大義視若末務焉訓之此說其亦浸淫於習俗而不自覺歟
</p>
<div class="section" id="title-67"><h2>
	逸民傳二卷<span class="jiazhu">浙江巡撫採進本</span>
</h2></div>
<p class="em2">
	舊本題明少玄山人皇甫涍撰考明史藝文志載皇甫濓逸民傳二卷江南通志亦同則舊本傳寫誤也濓字子約一字道隆長洲人嘉靖甲辰進士除工部主事謫河南布政司理問遷興化同知明史文苑傳附見其兄涍傳中是編採歷代逸民事迹人各爲傳起晉孫登訖宋林逋凡百人其去取義例不甚可解如鄧郁傳純述白日冲舉之事則葛洪神仙傳以下何可勝收其他表表在耳目者乃或不載殆偶然寄意不求詳備如皇甫謐高士傳例歟即其託始於晉亦似續謐書也中庾易明僧紹二人有錄無書其爲傳寫者佚之爲當時失於檢校則均不可知矣
</p>
<div class="section" id="title-68"><h2>
	元祐黨人碑考一卷<span class="jiazhu">編修程晉芳家藏本</span>
</h2></div>
<p class="em2">
	明海瑞撰瑞字汝賢號剛峯瓊山人由舉人官至南京右都御史諡忠介事迹具明史本傳按元祐黨人碑載於李心傳道命錄馬純陶朱新錄者互有異同兹則專以道命錄爲主其闕者則以他書補之故所錄人數較他書爲多如曾任執政之黃履張商英蔣之奇曾任待制之張畏岑象求周鼎以下十餘人皆他本所未載者搜羅可謂博矣至所附慶元僞學黨籍與他書無所同異然不及永樂大典所載慶元黨禁之詳備也
</p>
<div class="section" id="title-69"><h2>
	續吳先賢贊十五卷<span class="jiazhu">浙江吳玉墀家藏本</span>
</h2></div>
<p class="em2">
	明劉鳳撰鳳字子威長洲人嘉靖甲辰進士官至河南按察僉事鳳所撰述刻意奥僻或至於餖飣堆積晦昧詰屈不可句讀是編論贊亦復如是所錄皆明人自六卷以前不分門目七卷以下分節義死事孝友儒林文學辟命隱逸藝事道術寄寓十門自序謂自節義以上不爲題目者所以效於用亦各因時或未可以槩之也然開卷即爲高啓槩以文學有何不可總之好怪而已矣
</p>
<div class="section" id="title-70"><h2>
	羣忠備遺錄二卷<span class="jiazhu">江蘇巡撫採進本</span>
</h2></div>
<p class="em2">
	明羅汝鑑撰汝鑑字明夫新喻人是書記建文殉節諸臣事迹大致本張芹備遺錄鄭禧羣忠事畧而稍附益之遂合兩書以爲名所錄凡八十有四人每傳後附尹直謝鐸何孟春敖英陳建諸論其稱外史氏者則汝鑑所自作也其書初刻於楚雄前有嘉靖辛亥自序後十年庚申以校讐未精復增入數人而重刋之見卷末自識中
</p>
<div class="section" id="title-71"><h2>
	宋五先生郡邑政績一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明李貴撰貴字廷良豐城人嘉靖癸丑進士改庶吉士貴先嘗編次程明道郡邑政績一卷此復增入周張朱陸四子蒞民之事合爲一書然皆史傳文集所已載無庸貴之表章也
</p>
<div class="section" id="title-72"><h2>
	碩輔寶鑑要覽四卷<span class="jiazhu">浙江巡撫採進本</span>
</h2></div>
<p class="em2">
	明耿定向撰定向字在倫麻城人嘉靖丙辰進士官至戶部尚書總督倉塲諡恭簡事迹具明史本傳定向以講學著論史本非所長此書乃其爲南直隸督學御史時所作上述虞夏下逮唐宋得輔相之賢者七十九人各爲讚述議論亦多膚淺其卷首論臯陶一篇引陸九淵之言則其生平宗旨所在也
</p>
<div class="section" id="title-73"><h2>
	守令懿範四卷<span class="jiazhu">直隸總督採進本</span>
</h2></div>
<p class="em2">
	明蔡國熙撰國熙永年人嘉靖已未進士官至山西提學副使是編乃其官蘇州府知府時輯古來守令事跡自周至元分儒牧循牧二類儒牧自子游而下三十人循牧自公孫僑而下一百一十人前有皇甫汸序稱儒可以包乎循而循未必皆合於儒體用之間蓋有辨焉云云夫儒者之學明體達用道德事業本無二源岐而兩之殊爲偏見且唐韓愈宋歐陽修所學不甚相遠而列愈於儒牧列修於循牧亦不知其以何而分楊簡傳陸氏之學黃震傳朱子之學所著之書釐然具在乃升簡於儒牧以繼陸氏而不升震於儒牧以繼朱子豈非未見日抄耶循名失實尊儒而不知所以尊徒成其門戶標榜而已
</p>
<div class="section" id="title-74"><h2>
	檇李往哲前編一卷<span class="jiazhu">浙江巡撫採進本</span>
</h2></div>
<p class="em2">
	明戚元佐撰元佐字希仲嘉興人嘉靖壬戌進士官至尚寶司卿是編取洪武至萬曆初年嘉興前哲自程本立以下共十四人各爲一傳王世貞爲之序其稱前編者則以國朝項玉筍有續編之刻追題此名也
</p>
<div class="section" id="title-75"><h2>
	古今亷鑑八卷<span class="jiazhu">江蘇巡撫採進本</span>
</h2></div>
<p class="em2">
	明喬懋敬撰懋敬字允德上海人嘉靖乙丑進士官至湖廣右布政使是書所載自春秋季文子至明楊繼盛皆以淸操傳於世者亦宋人亷吏傳之類而抄撮大畧掛漏尚多前有萬曆戊寅自序自稱其官爲閩封人乃其宦閩時所輯也
</p>
<div class="section" id="title-76"><h2>
	莆陽科第錄二卷<span class="jiazhu">浙江巡撫採進本</span>
</h2></div>
<p class="em2">
	明吳爵編爵湖廣寧鄉人嘉靖中官福建興化府訓導因錄興化一郡科第自洪武庚戌至嘉靖巳酉其爵里亦皆縷載前有郡人鄭岳序後有爵自跋
</p>
<div class="section" id="title-77"><h2>
	懷忠錄<span class="jiazhu">無卷數　浙江范懋柱家天一閣藏本</span>
</h2></div>
<p class="em2">
	明鄭應旂撰應旂莆田人嘉靖中貢生是編前七卷皆應旂詠靖難諸人詩賦騷詞後爲革朝遺忠列傳不分卷數每傳後附引諸家記載詩文以證之畧似名臣言行錄之體凡四十篇而以外錄補錄終焉大致與黃佐革朝遺事相仿
</p>
<div class="section" id="title-78"><h2>
	吳興名賢續錄六卷<span class="jiazhu">江蘇巡撫採進本</span>
</h2></div>
<p class="em2">
	明王道隆撰道隆字客山烏程人其書分道學儒行文藝勲業宦績孝友節義流寓隱逸名宦十門各敘其事實系以論贊其名宦一門採摭最廣頗足補志乘之缺然烏程潘季馴以治河功績爲明代名臣應列勲業錢鎭經史皆有著述應列儒行今具錄其同時同邑之人而二人獨不見收未免疎漏至如敘蔣瑤而不載其陳時弊七事敘張永明而於永明改左都御史後一切整飭臺綱諸政蹟悉置不錄亦爲脫畧云
</p>
<div class="section" id="title-79"><h2>
	桐彝三卷<span class="jiazhu">浙江巡撫採進本</span>
</h2></div>
<p class="em2">
	明方學漸撰學漸字達卿號本菴桐城人以子大鎭貴贈大理寺少卿是編取其鄉忠孝義烈之行凡耳目所及者各爲立傳自序謂風世莫如彝充彝莫如學故以桐彝爲名凡五十人爲傳二十三篇
</p>
<div class="section" id="title-80"><h2>
	靖難功臣錄一卷<span class="jiazhu">左都御史張若溎家藏本</span>
</h2></div>
<p class="em2">
	不著撰人名氏黃虞稷千頃堂書目有此書而闕其卷數此本爲明嘉靖中魯藩宗人當㴐編入明朝典故者祇此一卷未知爲完書否也所載姚廣孝李友直譚淵朱能張玉武勝顧成李彬孫巖陳珪劉中孚徐忠薛祿陳賢陳瑄吳中金忠徐增壽凡十八人後又附以封爵名數凡三十四人敘述簡畧不足以資考證也
</p>
<div class="section" id="title-81"><h2>
	貧士傳二卷<span class="jiazhu">内府藏本</span>
</h2></div>
<p class="em2">
	明黃姬水撰姬水字淳父吳縣人黃省曾之姪也是編載自周至明初貧士七十五人各爲之贊漏畧殊甚至如莊周貸粟監河侯一事亦列之貧士中尤不倫也
</p>
<div class="section" id="title-82"><h2>
	崑山人物傳十卷名宦傳一卷<span class="jiazhu">浙江鮑士恭家藏本</span>
</h2></div>
<p class="em2">
	明張大復撰大復字元長崑山人與歸有光同時是書舊本名曰梅花草堂集而以崑山人物傳崑山名宦傳爲子目蓋皆編入集中故總以集名實則各一書也先是方鵬有崑山人物志六卷此則斷自明代起洪武至萬曆得三百餘人其間父子祖孫以類附傳畧如史體又於官是土者取十五人爲名宦傳附之敘述尚爲雅潔而詞多揚詡亦不免標榜之習其名宦傳别有鈔本題曰玉峯名宦傳析爲二卷佚其中王南昌傳一篇僅有十四人又佚其論尾數行蓋傳鈔脫漏不及集本之完整也
</p> 



</div></body></html>