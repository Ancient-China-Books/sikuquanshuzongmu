<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百五十一·集部四（别集類四）</title></head><body><div id="text">

<p>
<strong>欽定四庫全書總目卷一百五十一</strong>
</p>
<div class="section" id="title-0"><h1>
	集部四
</h1><hr/></div>
<div class="section" id="title-1"><h2>
	别集類四
</h2></div>
<div class="section" id="title-2"><h2>
	元氏長慶集六十卷補遺六卷<span class="jiazhu">通行本</span>
</h2></div>
<p class="em2">
	唐元稹撰稹事迹具唐書本傳考稹與白居易書稱河東李明府景儉在江陵時僻好僕詩章僕因撰成卷軸其中有旨意可觀而詞近古往者爲古諷意亦可觀而流在樂府者爲樂諷詞雖近古而止於吟寫性情者爲古體詞實樂流而止於模象物色者爲新題樂府聲勢沿順屬對穩切者爲律詩仍以五七言爲兩體其中有稍存寄興與諷爲流者爲律諷又稱有悼亡詩數十首艶詩百餘首自十六時至元和七年有詩八百餘首成二十卷又稱昨巴南道中有詩五十一文書中得七年以後所爲向二百篇然則稹三十七歲之時巳有詩千餘首唐書本傳稱稹卒時年五十三其後十六年中又不知所作凡幾矣白居易作稹墓誌稱著文一百卷題曰元氏長慶集唐書藝文志又載有小集十卷然原本已闕佚不傳此本爲宋宣和甲辰建安劉麟所傳明松江馬元調重刋自一卷至八卷前半爲古詩八卷後半至九卷爲傷悼詩十卷至二十二卷爲律詩二十三卷爲古樂府二十四卷至二十六卷爲新樂府二十七卷爲賦二十八卷爲策二十九卷至三十一卷爲書三十二卷至三十九卷爲表狀四十卷至五十卷爲制誥五十一卷爲序記五十二卷至五十八卷爲碑誌五十九卷至六十卷爲告祭文其卷帙與舊說不符即標目亦與自敘迥異不知爲何人所重編前有麟序稱稹文雖盛傳一時厥後浸以不顯惟嗜書者時時傳錄某先人嘗手自鈔寫謹募工刻行云云則麟及其父均未嘗有所增損蓋在北宋即僅有此殘本爾
</p>
<div class="section" id="title-3"><h2>
	白氏長慶集七十一卷<span class="jiazhu">通行本</span>
</h2></div>
<p class="em2">
	唐白居易撰居易有六帖已著錄案錢曾讀書敏求記稱所見宋刻居易集兩本皆題爲白氏文集不名長慶集汪立名校刻香山詩集亦謂寶曆以後之詩不應槪題曰長慶今考居易嘗自寫其集分置僧寺據所自記太和九年置東林寺者二千九百六十四首勒成六十卷開成元年置於聖善寺者三千二百五十五首勒成六十五卷開成四年置於蘇州南禪院者凡三千四百八十七首勒爲六十七卷皆題曰白氏文集開成五年置於香山寺者凡八百首合爲十卷則别題曰洛中集惟長慶四年元稹作白氏長慶集序稱盡徵其文手自排纂成五十卷二千一百九十一首又稱明年當改元長慶訖於是因號曰白氏長慶集則長慶一集特穆宗甲辰以前之作曾及立名所辨不爲無據然唐志載白氏長慶集七十五卷宋志亦載白氏長慶集七十一卷而白氏文集之名轉不著錄又高斯得恥堂存稿有白氏長慶集序宋人目錄傳於今者晁公武讀書志尤袤遂初堂書目陳振孫書錄解題亦均作白氏長慶集則謂宋刻必作白氏文集亦未盡然况元稹之序本爲長慶集作而聖善寺文集記中載有居易自注稱元相公先作集序并目錄一卷在外則長慶集序已移弁開成新作之目錄知寶曆以後之詩文均編爲續集襲其舊名矣未可遽以總題長慶爲非也其卷帙之數晁公武謂前集五十卷後集二十卷續集五卷今亡三卷則當有七十二卷陳振孫謂七十一卷之外又有外集一卷亦當有七十二卷而所標總數乃皆仍爲七十一卷與今本合則其故不可得詳至彭叔夏文苑英華辨證謂集中進士策問第二道俗本妄有所增又馮班才調集評亦稱每卷首古調律詩格詩之目爲重刻改竄則今所行本巳迥非當日之舊矣
</p>
<div class="section" id="title-4"><h2>
	白香山詩集四十卷附錄年譜二卷<span class="jiazhu">内府藏本</span>
</h2></div>
<p class="em2">
	國朝汪立名編立名有鐘鼎字源已著錄唐白居易長慶集詩文各半立名引宋祁之言謂居易長於詩而他文未能稱是因别刋其詩以成是集又據元稹序謂長慶時所作僅前五十卷其寶曆以後所作不應槪名以長慶<span class="jiazhu">案立名此論未確已詳辨於長慶集下</span>因即其歸老之地題曰香山參互衆本重加編次定爲長慶集二十卷後集十七卷别集一卷又采摭諸書爲補遺二卷而以新定年譜一卷陳振孫舊本年譜一卷併元稹長慶集序一篇舊唐書本傳一篇冠於首復采諸書之有關居易詩者各箋注於其下居易集在東林寺者陸游入蜀記稱宋時已佚眞宗嘗令崇文院寫校包以斑竹帙送寺建炎中亦壞於兵其傳於世者錢曾所云宋本莫知存佚舊有明武定侯家刻本今亦罕見世所行者惟蘇州錢氏松江馬氏二本皆頗有顚倒訛舛胡震亨唐音丁籖所錄又分體瑣屑往往以一題割隸二卷殊爲叢脞立名此本考證編排特爲精密其所箋釋雖不能篇篇皆備而引據典核亦勝於注書諸家漫衍支離徒溷耳目蓋於諸刻中特爲善本其書成於康熙壬午朱彝尊宋犖皆爲之序云
</p>
<div class="section" id="title-5"><h2>
	鮑溶詩集六卷外集一卷<span class="jiazhu">江蘇巡撫採進本</span>
</h2></div>
<p class="em2">
	唐鮑溶撰溶字德源元和四年進士其仕履未詳溶詩在後世不甚著然張爲作主客圖以溶爲博解宏拔主以李羣玉爲上入室而爲與司馬退之二人同居入室之列則當時固絶重之也其集宋史館舊本五卷訛題鮑防曾鞏始據唐文粹唐詩類選考正之又以歐陽修本參校增多三十三篇合舊本共二百三十三篇釐爲六卷晁公武讀書志仍作五卷稱惟存一百九十三篇餘皆佚此本爲江南葉裕家所鈔首有曾鞏校上序今核所錄惟集外詩一卷與曾鞏新增三十三首之說合其正集比鞏序多一卷而詩止一百四十五首蓋舊本殘缺傳寫者離析卷帙以足鞏序之數而忘外集一卷本在六卷中也全唐詩所錄較此本多十六首較晁本多二首而較曾本尚少三十九首則其集之佚者多矣
</p>
<div class="section" id="title-6"><h2>
	樊川文集二十卷外集一卷别集一卷<span class="jiazhu">内府藏本</span>
</h2></div>
<p class="em2">
	唐杜牧撰牧字牧之京兆萬年人太和二年登進士第官至中書舍人事蹟附載新唐書杜佑傳内是集爲其甥裴延翰所編唐藝文志作二十卷晁氏讀書志又載外集一卷王士禎居易錄謂舊藏杜集止二十卷後見宋版本雕刻甚精而多數卷考劉克莊後村詩話云樊川有續别集三卷十八九皆許渾詩牧仕宦不至南海而别集乃有南海府罷之作則宋本外集之外又有續别集三卷故士禎云然也此本僅附外集别集各一卷有裴延翰序又有宋熙寧六年田槪序較克莊所見别集尚少二卷而南海府罷之作不收焉則又經後人刪定非克莊所見本矣范攄雲溪友議曰先是李林宗杜牧言元白詩體舛雜而爲淸苦者見嗤因兹有恨牧又著論言近有元白者喜爲淫言媟語鼓扇浮囂吾恨方在下位未能以法治之後村詩話因謂牧風情不淺如杜秋娘張好好諸詩<span class="jiazhu">案杜秋詩非艶體克莊此語殊誤</span>靑樓薄倖之句街吏平安之報未知去元白幾何比之以燕伐燕其說良是新唐書亦引以論居易然考牧集無此論惟平盧軍節度巡官李戡墓誌述戡之言曰嘗痛自元和以來有元白詩者纎艶不逞非莊士雅人多爲其所破壞流於民間疏於屏壁子父女母交口教授淫言媟語冬寒夏熱八人肌骨不可除去吾無位不得用法以治之欲使後代知有發憤者因集國朝以來類於古詩得若干首編爲三卷目爲唐詩爲序以導其志云云然則此論乃戡之說非牧之說或牧嘗有是語及爲戡誌墓乃借以發之故攄以爲牧之言歟平心而論牧詩冶蕩甚於元白其風骨則實出元白上其古文縱横奥衍多切經世之務罪言一篇朱祁作新唐書藩鎭傳論實全錄之費衮梁谿漫志載歐陽修使子棐讀新唐書列傳臥而聽之至藩鎭傳敘嘆曰若皆如此傳筆力亦不可及識曲聽眞殆非偶爾即以散體而論亦遠勝元白觀其集中有讀韓杜集詩又冬至日寄小姪阿宜詩曰經書刮根本史書閱興亡高摘屈宋豔濃薰班馬香李杜泛浩浩韓柳摩蒼蒼近者四君子與古爭强梁則牧於文章具有本末宜其薄視長慶體矣
</p>
<div class="section" id="title-7"><h2>
	姚少監詩集十卷<span class="jiazhu">江蘇巡撫採進本</span>
</h2></div>
<p class="em2">
	唐姚合撰合宰相崇之曾孫也登元和十一年進士第調武功主簿又爲富平萬年二縣尉寶應中歴監察殿中御史戶部員外郎出爲荆杭二州刺史後爲戶刑二部郎中諫議大夫陝虢觀察使開成末終於秘書少監然詩家皆謂之姚武功其詩派亦稱武功體以其早作武功縣詩三十首爲世傳誦故相習而不能改也合選極元集去取至爲精審自稱所錄爲詩家射雕手論者以爲不誣其自作則刻意苦吟冥搜物象務求古人體貌所未到張爲作主客圖以李益爲淸奇雅正主以合爲入室然合詩格與益不相類不知爲何以云然其集在北宋不甚顯至南宋永嘉四靈始奉以爲宗其末流寫景於瑣屑寄情於偏僻遂爲論者所排然由摹倣者滯於一家趨而愈下要不必追咎作始遽懲羮而吹虀也此本爲毛晉所刻分類編次唐人從無此例殆宋人所重編晉跋稱此爲浙本尚有川本編次小異又稱得宋治平四年王頤石刻武功縣詩三十首其次序字句皆有不同然則非唐時舊本審矣
</p>
<div class="section" id="title-8"><h2>
	李義山詩集三卷<span class="jiazhu">内府藏本</span>
</h2></div>
<p class="em2">
	唐李商隱撰商隱字義山懷州河内人開成二年進士釋褐祕書省校書郎調宏農尉會昌二年又以書判拔萃王茂元鎭河陽辟爲掌書記厯佐幕府終於東川節度判官檢校工部郎中事迹具唐書文藝傳商隱詩與温庭筠齊名詞皆縟麗然庭筠多綺羅脂粉之詞而商隱感時傷事尚頗得風人之旨故蔡寛夫詩話載王安石之語以爲唐人能學老杜而得其籓籬者惟商隱一人自宋楊億劉子儀等沿其流波作西崑唱酬集詩家遂有西崑體致伶官有撏撦之譏劉攽載之中山詩話以爲口實元祐諸人起而矯之終宋之世作詩者不以爲宗胡仔漁隱叢話至摘其馬嵬詩渾河中詩詆爲淺近後江西一派漸流於生硬粗鄙詩家又返而講温李自釋道源以後注其詩者凡數家大抵刻意推求務爲深解以爲一字一句皆屬寓言而無題諸篇穿鑿尤甚今考商隱府罷詩中有楚雨含情皆有託句則借夫婦以喻君臣固嘗自道然無題之中有確有寄託者來是空言去絶踪之類是也有戲爲艷體者近知名阿侯之類是也有實屬狎邪者昨夜星辰昨夜風之類是也有失去本題者萬里風波一葉舟之類是也有與無題相連悞合爲一者幽人不倦賞之類是也其摘首二字爲題如碧城錦瑟諸篇亦同此例一槪以美人香草解之殊乖本旨至於流俗傳誦多錄其綺艷之作如集中有感二首之類選本從無及之者取所短而遺所長益失之矣
</p>
<div class="section" id="title-9"><h2>
	李義山詩注三卷附錄一卷<span class="jiazhu">通行本</span>
</h2></div>
<p class="em2">
	國朝朱鶴齡撰鶴齡有尚書埤傳已著錄李商隱詩舊有劉克張文亮二家注本後俱不傳故元好問論詩絶句有詩家總愛西崑好只恨無人作鄭箋之語<span class="jiazhu">案西崑體乃宋楊億等摹擬商隱之詩好問竟以商隱爲西崑殊爲謬誤謹附訂於此</span>明末釋道源始爲作注王士禎論詩絶句所謂獺祭曾驚博奧殫一篇錦瑟解人難千秋毛鄭功臣在尚有彌天釋道安者即爲道源是注作也然其書徵引雖繁實冗雜寡要多不得古人之意鶴齡刪取其什一補輯其什九以成此注後來注商隱集者如程夢星姚培謙馮浩諸家大抵以鶴齡爲藍本而補正其闕悞惟商隱以婚於王茂元之故爲令狐綯所擠淪落終身特文士輕於去就苟且目前之常態鶴齡必以爲茂元黨李德裕綯父子黨牛僧孺商隱之從茂元爲擇木之智渙邱之公然則令狐楚方盛之時何以從之受學令狐綯見讎之後何以又屢啓陳情新舊唐書班班具在鶴齡所論未免爲回䕶之詞至謂其詩寄托深微多寓忠憤不同於温庭筠段成式綺靡香艷之詞則所見特深爲從來論者所未及惟所作年譜於商隱出處及時事頗有疎漏故多爲馮浩注本所糾又如有感二首詠文宗甘露之變者引錢龍惕之箋以李訓鄭注爲奉天討死國難則觸於明末璫禍有激而言與詩中如何本初輩自取屈氂誅臨危對盧植始悔用龎萌諸句顯爲背觸殊失商隱之本旨又重有感一首所謂竇融表巳來關右陶侃軍宜次石頭者竟以稱兵犯闕望劉從諫漢十常侍之巳事獨未聞乎鶴齡又引龍惕之語不加駁正亦未免牽就其詞然大旨在於通所可知而闕所不知絶不牽合新舊唐書務爲穿鑿其摧陷廓淸之功固超出諸家之上矣
</p>
<div class="section" id="title-10"><h2>
	李義山文集箋注十卷<span class="jiazhu">通行本</span>
</h2></div>
<p class="em2">
	國朝徐樹穀箋徐炯注樹穀字藝初康熙乙丑進士官至山東道監察御史炯字章仲康熙壬戌進士官至直隸巡道皆崑山人考舊唐書李商隱傳稱有表狀集四十卷新唐書藝文志稱李商隱樊南甲集二十卷乙集二十卷玉溪生詩三卷文賦一卷宋史藝文志稱李商隱文集八卷四六甲乙集四十卷别集二十卷詩集三卷今惟詩集三卷傳文集皆佚國初吳江朱鶴齡始裒輯諸書編爲五卷而闕其狀之一體康熙庚午炯典試福建得其本於林佶採摭文苑英華所載諸狀補之又補入重陽亭銘一篇是爲今本鶴齡原本雖畧爲詮釋而多所疎漏蓋猶尗竟之稿樹穀因博考史籍證驗時事以爲之箋炯復徵其典故訓詁以爲之注其中上崔華州書一篇樹穀斷其非商隱作近時桐鄕馮浩注本則辨此書爲開成二年春初作崔華州乃崔龜從非崔戎故賈相國乃賈餗非賈耽崔宣州乃崔鄲非崔羣引據唐書紀傳證樹穀之誤疑又重陽亭銘一篇炯據全蜀藝文志採入馮浩注本則辨其碑末結銜及鄕貫皆可疑知爲舊碑漫漶楊愼僞補足之援愼僞補樊敏柳敏二碑證炯之誤信又據成都文類採入爲河東公上西川相國京兆公書一篇及逸句九條皆足補正此本之疎漏然上京兆公書乃案牘之文本無可取逸句尤無關宏旨故仍以此本著於錄焉
</p>
<div class="section" id="title-11"><h2>
	温飛卿集箋注九卷<span class="jiazhu">内府藏本</span>
</h2></div>
<p class="em2">
	明曾益撰顧予咸補輯其子嗣立又重訂之凡注中不署名者益原注署補字者予咸注署嗣立案者則所續注也益字予謙山陰人其書成於天啓中予咸字小阮長洲人順治丁亥進士官至吏部考功司員外郎嗣立字俠君康熙壬辰進士由庶吉士改補中書舍人曾注繆譌頗多如漢皇迎春詞乃詠漢成帝時事而以漢皇爲高祖邯鄲郭公詞爲北齊樂府舊題郭公者傀儡戲也舊本訛詞爲祠遂引東京郭子儀祠以附會祠字之訛嗣立悉爲是正考據頗爲詳核然多引白居易李賀李商隱詩爲注雖李善注洛神賦遠遊履字引繁欽定情詩爲證古人本有此例然必謂夜宴謠裂管字爲用居易翕然聲作如管裂句曉仙謠下視九州字用賀遙望齊州九點煙句生禖屏風歌銀鴨字用商隱睡鴨香鑪換夕薰句似乎不然是亦一短也唐藝文志載庭筠握蘭集三卷金荃集十卷詩集五卷漢南眞稿十卷宋志亦同陳振孫書錄解題作飛卿集七卷又陸游渭南集有温庭筠集跋稱其父所藏舊本以華淸宫詩爲首中有早行詩後得蜀本則早行詩已佚文獻通考則云温庭筠金荃集七卷别集一卷是宋刻已非一本矣曾本合爲四卷名曰八义集以作賦之事名其詩頗爲杜撰嗣立此注稱從所見宋刻分詩集七卷别集一卷以還其舊疑即通考所載之本又稱采文苑英華萬首絶句所錄爲集外詩一卷較曾本差爲完備然總之非唐本之舊也
</p>
<div class="section" id="title-12"><h2>
	丁卯集二卷續集二卷續補一卷集外遺詩一卷<span class="jiazhu">江蘇巡撫採進本</span>
</h2></div>
<p class="em2">
	唐許渾撰渾字用晦武后朝宰相圉師之後考新唐書宰相世系表圉師爲安陸許氏渾爲其後應亦出於安陸陳振孫書錄解題乃稱渾爲丹陽人觀集中送王總歸丹陽詩有曰憑寄家書爲回報舊居還有故人知其家於丹陽猶李白系出隴西而爲蜀人矣渾太和六年進士及第爲當塗太平二令以病免起潤州司馬大中三年爲監察御史歴虞部員外郎睦郢二州刺史其曰丁卯集者潤州有丁卯橋渾别墅在焉因以名集集中有夜歸丁卯橋村舍詩是也新唐書藝文志作二卷晁氏讀書志亦作二卷陳氏書錄解題注云蜀本有拾遺二卷今之續集當即陳氏所謂拾遺爲後人改題其續補及集外遺詩又後人掇拾增入耳惟晁氏稱近得渾集完本五百篇止二卷是本篇數雖合而卷帙不同蓋總非宋人刋本之舊矣毛晉汲古閣刋本亦二卷詩僅三百餘篇疑即晁氏所見之本讀書志或誤三爲五亦未可知以此本較毛本完備故置彼而錄此焉
</p>
<div class="section" id="title-13"><h2>
	文泉子集六卷<span class="jiazhu">兵部侍郎紀昀家藏本</span>
</h2></div>
<p class="em2">
	唐劉蛻撰蛻字復愚長沙人大中四年進士及第咸通中官至左拾遺外謫華陰令案王定保唐摭言載劉纂者商州劉蛻之子亦善爲文則蛻當爲商州人又孫光憲北夢瑣言載劉蛻桐廬人官至中書舍人有從其父命死不祭祀一事所敘爵里復不同或疑爲别一劉蛻未之詳也是集前有自序曰自褐衣以後辛卯以來辛卯以前收其微詞屬意古今上下之間者爲内外篇復收其怨抑頌記嬰於仁義者雜爲諸篇焉物不可以終雜故離爲十卷離則名之不絶故授之以爲文泉蓋覃以九流之旨曰文配以不竭之義曰泉崖谷結珠璣昧則將救之雨雷亢粢盛乾則將救之豈託之空言哉觀其命名之義自負者良厚其文冢銘最爲世所傳他文皆原本揚雄亦多奇奧險於孫樵而易於樊宗師大旨與元結相出入欲挽末俗反之古而所謂古者乃多歸宗於老氏不盡協聖賢之軌又詞多恚憤亦非仁義藹如之旨然唐之末造相率爲纂組俳儷之文而蛻獨毅然以復古自任亦可謂特立者矣高彥休唐闕史載蛻能辨齊桓公盎之僞其學蓋有根柢舊唐書令狐楚傳載咸通二年左拾遺劉蛻極論令狐綯子滈恃權納貨之罪坐貶華陰令則蛻在當時本風裁矯矯宜其文之拔俗也集十卷今已不傳此本爲崇禎庚辰閩人韓錫所編僅得一卷蓋從文苑英華諸書采出非其舊帙存備唐文之一家姑見崖畧云爾
</p>
<div class="section" id="title-14"><h2>
	李羣玉集三卷後集五卷<span class="jiazhu">江蘇蔣曾瑩家藏本</span>
</h2></div>
<p class="em2">
	唐李羣玉撰羣玉字文山澧州人大中八年詣闕進詩授宏文館校書郎其集首載羣玉進詩表及令狐綯薦狀鄭處約所行制詞表稱歌行古體今體七言今體五言四通合三百首考劉禹錫作柳宗元集序稱三十二通<span class="jiazhu">案今本作四十五通乃後人追改</span>則唐時以一通爲一卷今本三卷巳與表不合又表稱三百首而今本正集僅一百三十五首外集亦僅一百一十三首合之不足三百之數觀中卷之末有出春明門一首自注曰時請告歸則此集雖仍以歌行古體今體七言今體五言分目而已兼得官以後之詩非復奏進之原本矣太平廣記載羣玉遇湘君事甚異其詩今載後集第三卷然前一首爲弔古之詞無媟褻之意後一首寫當時棹女與二妃尤不相關况羣玉雖放誕風流亦豈敢造作言語瀆慢神明汚衊吉聖殆因其詩爲時傳誦小說家因造此事附會之耳洛神訛爲感甄李善至引以註文選俗語丹靑往往如是未可據爲實錄也
</p>
<div class="section" id="title-15"><h2>
	梨岳集一卷附錄一卷<span class="jiazhu">浙江鄭大節家藏本</span>
</h2></div>
<p class="em2">
	唐李頻撰頻字德新壽昌人大中八年擢進士第調祕書郎累遷建州刺史卒於官州民思其德立廟梨山事迹具唐書文藝傳頻爲姚合之壻然其詩别自爲格不類武功之派是編本名建州刺史集後人敬頻之神尊梨山曰梨岳集亦因之改名初罕傳本眞德秀得本於三館欲刻未果嘉熙三年金華王埜始求得舊本鋟板元元貞及後至元間頻裔孫邦材會同明永樂中河南師祐正統中廣州彭森先後重刋者四此本即正統刻也凡詩一百九十五首較全唐詩所載少八首而送劉山人歸洞庭一首卷中兩見惟起二句小異又秋宿慈恩寺遂上人院詩誤作送宋震先輩赴靑州題與詩兩不相應殊不及席氏唐百家詩本之完善末爲附錄則歴朝廟祀勅書碑記及刻詩序跋張復彭森二序皆稱初刻岀眞德秀與王埜序稱德秀欲刻不果者自相矛盾未喻其故殆傳聞訛異歟王士禎居易錄稱詩人爲神未有頻之顯著者然頻詩自佳耳其爲神則政事之故非文章之故也
</p>
<div class="section" id="title-16"><h2>
	孫可之集十卷<span class="jiazhu">浙江鮑士恭家藏本</span>
</h2></div>
<p class="em2">
	唐孫樵撰樵字可之又字隱之自稱關東人函谷以外幅員遼濶不知其籍何郡縣也大中九年進士授中書舍人僖宗幸岐隴時詔赴行在遷職方郎中上柱國賜紫金魚袋新唐書藝文志通志通考皆載樵經緯集三卷書錄解題稱樵自爲序凡三十五篇此本十卷爲毛晉汲古閣所刋稱王鏊從内閣抄出前載樵自序稱藏書五千卷常自探討幼而工文得其眞訣廣明元年駕避岐隴朝廷以省方蜀國文物攸興品藻朝論旌其才行遂閱所著文及碑碣書檄傳記銘誌得二百餘篇撮其可觀者三十五篇云云與陳振孫之說合又稱編成十卷藏諸篋笥云云則與三卷之說迥異近時汪師韓集有孫文志疑序一篇因謂樵文惟唐文粹所載後佛寺奏讀開元雜報書褒城驛刻武侯碑陰文貞公笏銘與李諫議行方書與賈秀才書孫氏西齋錄書田將軍邊事書何易於十篇爲眞餘一十五篇皆後人僞撰然卷帙分合古書多有未可以是定眞僞且師韓别無確據但以其字句格局斷之尤不足以爲定論也樵與王霖秀才書云某嘗得爲文眞訣於來無擇來無擇得之於皇甫持正皇甫持正得之於韓吏部退之其與友人論文書又復云然今觀三家之文韓愈包孕羣言自然高古而皇甫湜稍有意爲奇樵則視湜益有努力爲奇之態其彌有意於奇是其所以不及歟讀書志引蘇軾之言稱學韓愈而不至者爲皇甫湜學湜而不至者爲孫樵其論甚微毛晉跋是集乃以軾言爲非所見淺矣
</p>
<div class="section" id="title-17"><h2>
	麟角集一卷<span class="jiazhu">浙江汪啓淑家藏本</span>
</h2></div>
<p class="em2">
	唐王棨撰棨字輔之福淸人咸通三年進士官至水部郎中黃巢亂後不知所終唐代取士科目至多而所最重者惟進士其程試詩賦文苑英華所收至夥然諸家或不載於本集中如李商隱以霓裳羽衣曲詩及第而玉溪生集無此詩韓愈以明水賦及第而其賦乃在外集是也其自爲一集行世得傳於今者惟棨此編凡律賦四十五篇又棨八代孫宋著作郎蘋於館閣得棨省試詩錄附於集凡二十一篇題曰麟角者蓋取顏氏家訓學如牛毛成如麟角之義以及第比登仙也集中佳作已多載文苑英華中雖科舉之文無關著述而當時風氣畧見於斯錄而存之亦足備文章之一格也
</p>
<div class="section" id="title-18"><h2>
	曹祠部集二卷附曹唐詩一卷<span class="jiazhu">江蘇蔣曾瑩家藏本</span>
</h2></div>
<p class="em2">
	唐曹鄴撰鄴字鄴之陽朔人明蔣冕序稱大中間登進士第由天平節度掌書記累遷太常博士祠部郎中仕至洋州刺史然鄭谷雲臺編有送曹鄴吏部歸桂林詩則又嘗官吏部冕考之未盡也唐書高元裕傳載鄴爲太常博士時議高璩贈諡事其論甚偉顧其詩乃多怨老嗟卑之作蓋坎壈不遇晚乃成名故一生寄託不岀此意不但韋慤所稱四怨三愁五情諸篇及乎登第以後杏園席上同年詩則曰怱怱出九衢僮僕顏色異獻恩門詩則曰名字如鳥飛數日便到越寄陽朔友人詩則曰桂林須產千株桂未解當天影日開我到月中收得種爲君移向故園栽又何其淺也張爲作主客圖鄴與其數則當時亦爲文士所推其讀李斯傳及始皇陵下作二首諸家選本或取之然皆無深致唐志載鄴集三卷今僅二卷其有佳篇而逸之耶流傳巳久姑存以備一家可也末附曹唐詩一卷唐字堯賓桂林人初爲道士大和中返初服舉進士累辟諸府從事其遊仙詩最著名蓋本顏延之爲織女贈牽牛詩而曼衍及諸女仙各擬贈答然諸篇姓名雖易語意畧同實非傑出之作唐志載其集亦三卷蔣冕求其原本不獲乃蒐諸選本裒成一卷附之曹鄴詩後以二人皆粤西產耳
</p>
<div class="section" id="title-19"><h2>
	皮子文藪十卷<span class="jiazhu">浙江鮑士恭家藏本</span>
</h2></div>
<p class="em2">
	唐皮日休撰日休字襲美襄陽人居於鹿門山自號醉翁先生登咸通八年進士官太常博士唐書稱其降於黃巢後爲所害尹洙河南集有大理寺丞皮子良墓誌則稱日休避廣明之難奔錢氏子光業爲吳越丞相生璨爲元帥判官子良即璨之子陸游老學菴筆記亦据皮光業碑以爲日休終於吳越並無陷賊之事皆與史全異未知果誰是也是編乃其文集自序稱咸通丙戌不上第退歸州墅編次其文發篋叢萃繁如藪澤因名文藪凡二百篇宋晁公武謂其尤善箴銘今觀集中書序論辨諸作亦多能原本經術其請孟子立學科請韓愈配饗太學二書在唐人尤爲卓識不得僅以詞章目之集中詩僅一卷蓋巳見松陵唱和集者不復重編亦如笠澤叢書之例耳王士禎池北偶談嘗摘其中鹿門隱書一條與元徵君書一條皆世民二字句中連用以爲不避太宗之諱今考之信然然後人傳寫古書往往改易其諱字安知日休原本非世本作代民本作人而今本易之耶是固未足爲日休病也
</p>
<div class="section" id="title-20"><h2>
	笠澤叢書四卷補遺一卷<span class="jiazhu">内府藏本</span>
</h2></div>
<p class="em2">
	唐陸龜蒙撰龜蒙有耒耜經已著錄此集爲龜蒙自編以其叢脞細碎故名叢書以甲乙丙丁爲次後又有補遺一卷宋元符間蜀人樊開始序而梓之政和初毘陵朱衮復行校刋止分上下二卷及補遺爲三此本爲元季龜蒙裔孫德原重鐫旣依蜀本釐爲四卷而序仍毘陵本作三卷者字偶誤也王士禎漁洋文畧有此書跋謂得都穆重刋蜀本内紀錦裙在丙集迎潮詞在丁集而此本錦裙在乙集迎潮詞在丙集敘次又不盡依蜀本之舊疑德原又有所竄亂矣龜蒙與皮日休相倡和見於松陵集者工力悉敵未易定其甲乙惟雜文則龜蒙小品爲多不及日休文藪時標偉論然閒情别致亦復自成一家固不妨各擅所長也
</p>
<div class="section" id="title-21"><h2>
	甫里集二十卷<span class="jiazhu">浙江汪汝瑮家藏本</span>
</h2></div>
<p class="em2">
	唐陸龜蒙撰龜蒙著作頗富其載於笠澤叢書者卷帙無多即松陵集亦僅倡和之作不爲賅備宋寶祐間葉茵始蒐采諸書得遺篇一百七十一首合二書所載四百八十一首共六百五十二首編爲十九卷並附錄總爲二十卷林希逸爲序刋板置於義莊歲久闕失明成化丁未崑山嚴景和重刋之於附錄之中增胡宿所撰甫里先生碑銘一篇陸釴序之萬曆乙卯松江許自昌又取嚴本重刻於附錄中續增范成大吳郡志一條王鏊姑蘇志一條其餘詩十三卷賦二卷雜文四卷則悉依舊次即此本也葉本所附顏萱過張祐丹陽故居詩序龜蒙特屬和而已其事不應附之於集胡宿碑銘姑蘇志云其碑亡嚴氏所錄乃有全文意成化中宿集尚未佚也希逸序中辨詔拜拾遺一事極精核足證新唐書之誤茵於楊億談苑所載彈鴨一事反覆辨其必無殊爲蛇足文人游戲亦復何關於賢否乃必以爲瑕玷而諱之亦迂拘之甚矣
</p>
<div class="section" id="title-22"><h2>
	詠史詩二卷<span class="jiazhu">編修汪如藻家藏本</span>
</h2></div>
<p class="em2">
	唐胡曾撰曾邵陽人文苑英華載其二啓皆干謁方鎭之作陳振孫書錄解題稱其咸通末爲漢南從事何光遠鑑戒錄判木夾一條載高駢鎭蜀曾爲記室有草檄諭西山八國事蓋終於幕府也是編雜咏史事各以地名爲題自共工之不周山迄於隋之汴水凡一百五十首文獻通考載三卷此本不分卷數蓋後人合而編之其詩興寄頗淺格調亦卑何光遠稱其中陳後主吳夫差隋煬帝三首然在唐人之中未爲傑出惟其追述興亡意存勸戒爲大旨不悖於風人耳每首之下抄撮史書各爲之注前後無序跋亦不載注者名氏觀所引證似出南宋人手如鉅橋詩中遂作商郊一聚灰句注曰武王發鹿臺之財散鉅橋之粟大賚于四海而萬姓悅服詩謂其作商郊聚灰非也又渭濱詩當時未入非熊夢句注曰舊作非羆俗本誤後世莫知是正亦間有駁正然弇陋特甚如洞庭詩詠軒轅自指張樂一事而注乃置莊子本文引史記鼎湖之說未免失之於眉睫徒以舊本存之耳
</p>
<div class="section" id="title-23"><h2>
	雲臺編三卷<span class="jiazhu">江蘇巡撫採進本</span>
</h2></div>
<p class="em2">
	唐鄭谷撰谷字守愚宜春人光啓三年進士乾寧中仕至都官郎中谷父嘗爲永州刺史與司空圖同院圖見谷即奇之謂當爲一代風騷主詩名盛於唐末人多傳諷稱爲鄭都官史不立傳其事迹頗見計有功唐詩紀事中新唐書藝文志載谷所著有雲臺編三卷宜陽集三卷今宜陽集已佚惟此編存所錄詩約三百首其云雲臺編者據自序稱乾寧初上幸三峯朝謁多暇寓止雲臺道舍因以所記編而成之蓋昭宗幸華州時也谷以鷓鴣詩得名至有鄭鷓鴣之稱而其詩格調卑下第七句相呼相喚字尤重複宼宗奭本草衍義引作相呼相應差無語病然亦非上乘方回瀛奎律髓又稱谷詩多用僧字凡四十餘處谷自有句云詩無僧字格還卑此與張端義貴耳集謂詩句中有梅花二字便覺有淸意者同一雅中之俗未可遽舉爲美談至其他作則往往於風調之中獨饒思致汰其膚淺擷其菁華固亦晚唐之巨擘矣
</p>
<div class="section" id="title-24"><h2>
	司空表聖文集十卷<span class="jiazhu">兩淮馬裕家藏本</span>
</h2></div>
<p class="em2">
	唐司空圖撰圖河内人表聖圖字也僖宗時知制誥爲中書舍人旋解職去晚自號耐辱居士朱全忠召之力拒不出及全忠僭位遂不食而死新唐書列之卓行傳所著詩集别行於世此十卷乃其文集即唐志所謂一鳴集也其文尚有唐代舊格無五季猥雜之習集内韓建德政碑五代史謂乾寧三年昭宗幸華州所立還朝乃封建潁川郡王而碑稱爲乾寧元年立巳書建爲潁川郡王蓋史之誤其時建方强橫昭宗不得巳而譽之圖奉勅爲文詞多誡飭足見其剛正之氣矣又集内解縣新城碑爲王重榮作河中生祠碑爲其弟重盈作宋祁遂謂重榮父子雅重圖嘗爲作碑今考其文亦皆奉勅所爲事非得已不足以爲圖病也陳繼儒太平淸話載耐辱居士墨竹筆銘此集無之其銘序云咸通二年余登進士叨職史館按唐制進士無即入史館者圖成進士在咸通末出依王凝爲幕職本傳甚明安有職史館之事又云自後召拜禮部員外郎遷知制誥尋以中書舍人拜禮戶二侍無日不與竹對按序稱墨竹種於長安圖爲知制誥中書舍人乃僖宗次鳳翔時其爲兵部侍郎又當昭宗在華州時何由得與竹對况圖身爲唐死年七十二而序乃云今爲唐庚寅余年八十有二其爲僞撰益明矣是編前後八卷皆題爲雜著五卷六卷獨題曰碑實則他卷亦有碑文例殊叢脞舊本如是今姑仍之焉
</p>
<div class="section" id="title-25"><h2>
	韓内翰别集一卷<span class="jiazhu">江蘇巡撫採進本</span>
</h2></div>
<p class="em2">
	唐韓偓撰唐書本傳謂偓字致光計有功唐詩紀事作字致堯胡仔漁隱叢話謂字致元毛晉作是集跋以爲未知孰是案劉向列仙傳稱偓佺堯時仙人堯從而問道則偓字致堯於義爲合致光致元皆以字形相近誤也世爲京兆萬年人父瞻與李商隱同登開成四年進士第又同爲王茂元壻商隱集中所謂留贈畏之同年者即贍之字偓十歲即能詩商隱集中所謂韓冬郎即席得句有老成之風者即偓也偓亦登龍紀元年進士第昭宗時官至兵部侍郎翰林學士承旨忤朱全忠貶濮州司馬再貶榮懿尉徙鄧州司馬天祐二年復故官偓惡全忠逆節不肯入朝避地入閩依王審知以卒偓爲學士時内預祕謀外爭國是屢觸逆臣之鋒死生患難百折不渝晚節亦管寧之流亞實爲唐末完人其詩雖局於風氣渾厚不及前人而忠憤之氣時時溢於語外性情旣摯風骨自遒慷慨激昻迥異當時靡靡之響其在晚唐亦可謂文筆之鳴鳳矣變風變雅聖人不廢又何必定以一格繩之乎唐書藝文志載偓集一卷香奩集一卷晁氏讀書志云韓偓詩二卷香奩不載卷數陳振孫書錄解題云香奩集二卷入内廷後詩集一卷别集三卷各家著錄互有不同今抄本旣曰别集又注日入内廷後詩而集中所載又不盡在内廷所作疑爲後人裒集成書按年編次實非偓之全集也
</p>
<div class="section" id="title-26"><h2>
	唐風集三卷<span class="jiazhu">江蘇巡撫採進本</span>
</h2></div>
<p class="em2">
	唐杜荀鶴撰荀鶴池州人案計有功唐詩紀事稱荀鶴有詩名大順初擢進士第二牧之微子也牧之自齊安移守秋浦時有妾懷姙出嫁長林鄉杜筠而生荀鶴又稱荀鶴擢第時危勢晏復還舊山田頵在宣州甚重之頵起兵陰令以牋間至梁太祖許及頵遇禍梁主表授翰林學士主客員外郎中知制誥恃勢侮易縉紳衆怒欲殺之未及天祐初卒又稱荀鶴初謁梁王朱全忠雨作而天無雲荀鶴賦詩有若教陰翳都相似爭表梁王造化功句是荀鶴爲人至不足道其稱杜牧之子殆亦梁師成之依托蘇軾乎其詩最有名者爲風暖鳥聲碎日高花影重一聯而歐陽修六一詩話以爲周朴詩吳聿觀林詩話亦稱見唐人小說作朴詩荀鶴特竊以壓卷然則此一聯者又如寶月之於柴廓矣此集乃其初登第時所自編詩多俗調不稱其名以唐人舊集流傳巳久姑存以備一家毛晉刻本前有顧雲序序末謂之唐風集以下文不相屬蓋舊本唐詩紀事載雲此序誤連下條荀鶴初謁梁王云云六十四字爲一條晉不察而誤併抄之殊爲疎舛今刋除此段以還其舊焉
</p>
<div class="section" id="title-27"><h2>
	唐英歌詩三卷<span class="jiazhu">江蘇巡撫採進本</span>
</h2></div>
<p class="em2">
	唐吳融撰融字子華越州山陰人龍紀元年登進士第昭宗時官翰林學士承旨戶部侍郎知制誥事迹具新唐書文藝傳融與韓偓同爲翰林學士故偓有與融玉堂同直詩然二人唱酬僅一兩篇未詳其故以立身本末論之偓心在朝廷力圖匡輔以孱弱文士毅然折逆黨之凶鋒其詩所謂報國危曾捋虎鬚者實非虛語純忠亮節萬萬非融所能及以文章工拙論之則融詩音節諧雅猶有中唐之遺風較偓爲稍勝焉在天祐諸詩人中閒遠不及司空圖沈摰不及羅隱繁富不及皮日休奇闢不及周朴然其餘作者實罕與雁行唐書本傳稱昭宗反正融於御前跪作十許詔少選即成意詳語當唐詩紀事又稱李巨川爲韓建草謝表以示融融吟罷立成一篇巨川賞歎不已蓋在當時亦鐵中錚錚者矣
</p>
<div class="section" id="title-28"><h2>
	元英集八卷<span class="jiazhu">浙江范懋柱家天一閣藏本</span>
</h2></div>
<p class="em2">
	唐方干撰干字雄飛新定人章八元之外孫也以詩名於江南咸通中一舉不第遂遯跡會稽殁後宰相張文蔚請追賜名儒淪落者及第凡十五人干與焉是集前有乾寧丙辰中書舍人祁縣王贊序又有安樂孫邻所作小傳名曰元英者干私諡元英先生也何光遠鑑戒錄稱干爲詩鋉句字字無失詠繫風雅體絶物理郃傳亦稱其高堅峻拔蓋其氣格淸迥意度閒遠於晚唐纎靡俚俗之中獨能自振故甚爲一時所推然其七言淺弱較遜五言郝氏林亭而外佳句無多則又風會之有以限之也贊序稱干甥楊弇洎門僧居遠收綴遺詩三百七十餘篇析爲十卷唐書藝文志亦同此本爲明嘉靖丁酉干裔孫廷璽重刋祗分八卷詩三百七篇卷目俱非其舊近時洞庭席氏百家唐詩本從宋刻錄出者雖仍作十卷而詩亦止三百十六篇全唐詩捜羅放失增爲三百四十七篇然與贊序原數終不相合蓋流傳旣久其佚闕者多矣
</p>
<div class="section" id="title-29"><h2>
	黃御史集十卷附錄一卷<span class="jiazhu">浙江汪啓淑家藏本</span>
</h2></div>
<p class="em2">
	唐黃滔撰滔字文江莆田人乾寧二年進士第光化中除四門博士尋遷監察御史裏行充威武軍節度推官王審知據有全閩而終守臣節滔匡正之力爲多五代史稱審知好禮下士王淡楊沂徐寅唐時知名士多依之獨不及滔五代史多漏畧不足據也又集中有祭南海南平王文稱崔員外昨持禮幣嘗詣門牆爰蒙執手之懽宏叙親仁之旨云云乃爲王審知祭劉隱而作按隱自大彭王進封南平王再進封南海王据五代會要南海之封在隱卒後一月故此文尚稱南平王說者或以高季興亦封南平又不知此文爲代審知所作遂謂滔嘗應高氏之聘亦考之未審矣唐書藝文士載滔集十五卷又泉山秀句三卷並已散佚此本卷首有楊萬里及謝諤序萬里序謂滔裔孫永豐君自言此集久逸其父考功公始得之僅四卷而已其後永豐君又得詩文五卷於吕夏卿家又得逸詩於翁承贊家又得銘碣於浮屠老子之宫編爲十卷是爲淳熙初刻後再刻於明正德三刻於萬曆四刻於崇禎此本即崇禎刻也集中文頗贍蔚詩亦有貞元長慶之遺雖不及羅隱司空圖而實非徐寅諸人之所及其潁川陳先生集序稱天復元年某叨閩相之辟考乾寧四年唐以福州爲威武軍拜審知節度使累遷同中書門下平章事封琅邪王至梁太祖即位乃封閩王仍同中書門下平章事滔稱閩相而不稱王則所謂規正審知使守臣節者是亦一證也末有附錄一卷又載滔裔孫補遺文一篇補字季全紹興中進士厯官安溪縣令所著詩解九經解人物志等書皆失傳惟此篇僅存故附滔集以行云
</p>
<div class="section" id="title-30"><h2>
	羅昭諫集八卷<span class="jiazhu">浙江巡撫採進本</span>
</h2></div>
<p class="em2">
	唐羅隱撰隱有兩同書已著錄考吳越備史隱本傳云隱有江東甲乙集淮海寓言及讒書後集並行於世鄭樵通志藝文畧載羅隱集二十卷後集三卷又有吳越掌記集三卷至陳振孫書錄解題則甲乙集僅十卷而後集反有五卷又多湘南集三卷且注甲乙集皆詩後集有律賦數首湘南集乃長沙幕中應用之文隱又有淮海寓言及讒書等求之未獲云云據此則不特吳越掌記集不傳即淮海寓言讒書二種振孫且不得見矣此本爲康熙初彭城知縣張瓚所刻後有瓚跋云昭諫諸集今不復見僅得江東集抄本於邑人袁英家嗣後得甲乙集刻本合而讀之雖全集不獲盡覩窺豹者巳得一斑矣蓋出於後人所掇拾非舊帙也所載詩四首又有雜文一卷詩與毛晉所刻甲乙集合雜文則不知原在何集其湘南集僅存自序一篇列於卷中序謂湘南文失落於馬上軍前僅分三卷而舉業祠祭亦與焉今雜文旣無長沙應用之作亦無舉業祠祭之文惟諸啓多作於湖南或即湘南集中之遺歟文苑英華有隱秋雲似羅賦一篇蓋即後集之律賦此本失載則所採亦尚遺漏矣第七卷末一篇爲廣陵妖亂志前十一篇疑即淮海寓言之文也第八卷有兩同書十篇唐志著錄其說以儒道爲一致故曰兩同似乎讒書之外又有此書者其異同則不可考矣隱不得志於唐迨唐之亡也梁主以諫議大夫召之拒不應又力勸錢鏐討梁事雖不成君子韙之其詩如徐寇南逼感事獻江南知己一首即事中元甲子一首中元甲子以辛丑駕幸蜀四首皆忠憤之氣溢於言表視同時李山甫杜荀鶴輩有鸞梟之分雖殘闕之餘猶爲藝林所寶重殆有由矣
</p>
<div class="section" id="title-31"><h2>
	徐正字詩賦二卷<span class="jiazhu">福建巡撫採進本</span>
</h2></div>
<p class="em2">
	唐徐寅撰寅字昭夢莆田人乾寧元年進士及第授祕書省正字後依王審知幕府歸老延壽溪所著有探龍釣磯二集共五卷自唐書藝文志已不著錄諸家書目亦不載其名意當時即散佚不傳此本僅存賦一卷計八首各體詩一卷計三百六十八首蓋其後裔從唐音統籖文苑英華諸書裒輯成編附刻家乘之後者已非五卷之舊矣其賦句雕字琢不出當時程試之格而刻意鍛煉時多秀句集中贈渤海賓貢高元固詩序稱其國傳寫寅斬蛇劔御溝水人生幾何三賦至以金書列爲屏幛則當時亦價重雞林矣詩亦不出五代之格體物之咏尤多五言如白髮隨梳少靑山入夢多歲計懸僧債科名負國恩七言如豐年甲子春無雨良夜庚申夜足眡月明南浦夢初斷花落洞庭人未歸鶗鴂聲中雙闕雨牡丹花畔六街塵諸聯已爲集中佳句然當時文體不過如斯不能獨責備於寅也寅嘗獻賦於朱全忠後忤全忠乃遁歸閩非眞有惓惓故主之思乃與司空圖羅隱二人遙相倡和有如臭味又作大夫松詩曰爭如澗底凌霜節不受秦王號此官馬嵬詩曰張均兄弟皆何在却是楊妃死報君更似一飯不忘唐者蓋文士之言不足盡據論世者所以貴考其實也
</p>
<div class="section" id="title-32"><h2>
	白蓮集十卷<span class="jiazhu">兩江總督採進本</span>
</h2></div>
<p class="em2">
	唐釋齊己撰齊己益陽人自號衡岳沙門宋人注杜甫巳上人茅齋詩謂齊己與杜甫同時其謬不待辨舊本題爲梁人亦殊舛訛攷齊己嘗依高季興爲龍興寺僧正季興雖嘗受梁官然齊己爲僧正時當龍德元年辛巳在唐莊宗入洛之後矣集中己稱季興爲南平王而陶岳五代史補載徐東野在湖南幕中贈齊己詩稱我唐有僧號齊己安得謂爲梁人耶是集爲其門人西文所編首有天福三年孫光憲序前九卷爲近體後一卷爲古體古體之後又有絶句四十二首疑後人采輯附入也唐代緇流能詩者衆其有集傳於今者惟皎然貫休及齊己皎然淸而弱貫休豪而粗齊己七言律詩不出當時之習及七言古詩以盧仝馬異之體縮爲短章詰屈聱牙尤不足取惟五言律詩居全集十分之六雖頗沿武功一派而風格獨遒如劍客聽琴祝融峯諸篇猶有大曆以還遺意其絶句中庚午年十五夜對月詩曰海澄空碧正團圞吟想元宗此夜寒玉兔有情應記得西邊不見舊長安惓惓故君尤非他釋子所及宜其與司空圖相契矣
</p>
<div class="section" id="title-33"><h2>
	禪月集二十五卷補遺一卷<span class="jiazhu">内府藏本</span>
</h2></div>
<p class="em2">
	唐釋貫休撰貫休字德隱姓姜氏蘭谿人舊本題曰梁人案貫休初以乾寧三年依荆帥成汭後厯遊高季興錢鏐間晚乃入蜀依王建至乾德癸酉乃卒年八十一終身實未入梁舊本誤也陶岳五代史補稱貫休西岳集四十卷吳融序之然集末載其門人曇域後序編次歌詩文贊爲三十卷則岳亦誤記矣此本爲宋嘉熙四年蘭谿兜率寺僧可燦所刋毛晉得而重刋之僅詩二十五卷豈佚其文贊五卷耶補遺一卷亦晉所輯然所收佚句如朱門當大道風雨立多時一聯乃贈乞食僧詩今在第十七卷之首但道作路雨作雪耳晉不辨而重收之殊爲失檢文獻通考别載寶月集一卷亦云貫休作今已不傳然曇域不云有此集疑馬端臨或悞毛晉又云西岳集或作南岳集考貫休生平未登太華疑南岳之名爲近之西字或傳寫誤也又書籍刋板始於唐末然皆傳布古書未有自刻專集者曇域後序作於王衍乾德五年稱檢尋藁草及闇記憶者約一千首雕刻成部則自刻專集自是集始是亦可資考證也
</p>
<div class="section" id="title-34"><h2>
	浣花集十卷補遺一卷<span class="jiazhu">編修汪如藻家藏本</span>
</h2></div>
<p class="em2">
	唐韋莊撰莊字端巳杜陵人乾寧九年第進士授校書郎轉補闕後仕蜀王建至吏部侍郎同平章事文獻通考載莊集五卷此本十卷乃毛晉汲古閣所刻爲莊弟藹所編前有藹序疑後人析五爲十故第十卷僅詩六首也末爲補遺一卷則毛晉所增然如癸丑年下第獻新先輩一首旣見於卷八又入補遺殊爲失檢全唐詩所錄較此本多勉兒子即事等篇共三十餘首蓋藹序作於癸亥年六月爲唐昭宗之天復三年莊方得杜甫草堂故以名集自是以後篇什皆未載焉故往往散見諸書後人遞有增入耳
</p>
<div class="section" id="title-35"><h2>
	廣成集十二卷<span class="jiazhu">浙江汪汝瑮家藏本</span>
</h2></div>
<p class="em2">
	蜀杜光庭撰光庭有了證歌已著錄宋史藝文志載光庭廣成集一百卷又壺中集三卷通志藝文畧載光庭集三十卷今此本十二卷僅表及齋醮文二體十國春秋所載序毛仙翁畧文一篇又瀘州劉眞人碑記靑城縣重修沖妙觀碑記雲昇宫廣雲外尊師碑記三學山功德碑文諸目皆不載集中蓋殘缺之餘已非完本也考通鑑載蜀主以光庭爲諫議大夫而集有謝除戶部侍郎表史並不言其爲此官又通鑑載王宗綰取寶雞岐保勝節度使李繼岌降復姓名爲桑宏志而集中賀收復隴州表稱節度使桑簡以手下兵士歸降是宏志又名簡而史不之及又有賀太陽當虧不虧表稱今月一日丁未巳時太陽合虧於軫十一度今以史志核之蜀高祖永平元年正月丁亥朔後主乾德三年六月乙卯朔五年十月辛未朔皆當日食而獨無丁未日蜀用胡秀林永昌厯或其法與中國不同是可以備參考又其在唐末時爲王建所作醮詞有稱川主相公者有稱司徒者有稱蜀王者有稱太師者考之於史建以西川節度同平章事守司徒封蜀王一一皆合而獨失載其太師之號又有稱漢州尚書王宗䕫鎭江侍中王宗黯者二人皆王建養子十國春秋具詳其官而獨不紀其嘗爲漢州刺史鎭江軍節度使又有越國夫人爲都統宗侃還願詞稱俯迫孤城遽淹旬月俄開壁壘大破兇狂成掃蕩之功副聖明之奬云云而史記王宗侃爲北路行軍都統伐岐靑泥鎭之戰侃兵大敗爲蜀主所責無功而還與所言全不相合光庭駢偶之文詞頗贍麗而多涉其教中荒誕之說不能悉軌於正獨五季文字闕畧集中所存足與正史互證者尚多故具錄之以爲稽考同異之助焉
</p> 



</div></body></html>