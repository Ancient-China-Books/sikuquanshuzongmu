<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷三·經部三（易類三）</title></head><body><div id="text">

<p>
<strong>欽定四庫全書總目卷三</strong>
</p>
<div class="section" id="title-0"><h1>
	經部三
</h1><hr/></div>
<div class="section" id="title-1"><h2>
	易類三
</h2></div>
<div class="section" id="title-2"><h2>
	周易窺餘十五卷<span class="jiazhu">永樂大典本</span>
</h2></div>
<p class="em2">
	宋鄭剛中撰剛中字亨仲金華人紹興二年進士及第官至禮部侍郞出爲川陝宣撫副使謫居桂陽軍又責授濠州團練副使復州安置再徙封州卒後追復原官諡忠愍事跡具宋史本傳王應麟困學紀聞稱鄭剛中有周禮解義考王與義周禮訂義首列諸家姓氏有三山鄭鍔字剛中淳熙中進周禮全解蓋别自一人字與剛中名偶同或混而一之非也剛中所著易解十五卷見於陳振孫書錄解題宋史藝文志者卷目並合惟乾坤二卦及繫辭以下原闕不解振孫以爲或於乾坤之際有所避然其自序有云自屯蒙而往以象求爻因爻識卦萬一見其髣髴則沿流尋源乾坤之微可得而探據此則振孫之言非也自序有云伊川易傳漢上易傳二書頗彌縫於象義之間但易道廣大有可窺之餘吾則窺之窺餘之名蓋取諸此明初文淵閣書目葉盛綠竹堂書目尚著於錄其後傳本殆絶朱彝尊經義考亦以爲未見惟永樂大典尚存其文今採掇裒輯依經編次其七卦爲原本所闕者則但錄經文或其説别見他書者亦蒐錄補入依仿原目仍定爲十五卷自唐以王弼注定爲正義於是學易者專言名理惟李鼎祚集解不主弼義博採諸家以爲刋輔嗣之野文補康成之逸象而當時經生不能盡從其學宋儒若胡瑗程子其言理精粹自非晉唐諸儒所可及然於象亦多有缺畧剛中是書始兼取漢學凡荀爽虞翻干寶蜀才九家之説皆參互考稽不主一家其解義間異先儒而亦往往有當於理如訟之九二以不克訟歸爲句而逋其邑人三百戶爲句以爲聖人所以必使逋其邑人三百戶者恐其恃衆憑險以成亂所以謹上下之分也比之初六終來有它吉朱子謂不可曉剛中以爲相比之道以信爲先積之旣久昔之未比者皆自外至故曰有它吉皆能自出新意不爲成説所拘至於解泰之九二大有之大象議論尤正大精切通於治體雖其人因秦檜以進身依附和議捐棄舊疆頗不見滿於公論然闡發經義則具有理解要爲説易家所不廢也
</p>
<div class="section" id="title-3"><h2>
	易璇璣三卷<span class="jiazhu">兩江總督採進本</span>
</h2></div>
<p class="em2">
	宋吳沆撰沆字德遠臨川人紹興十六年與其弟澥詣行在獻書澥所獻曰宇內辨曰歷代疆域志沆所獻曰易璇璣曰三墳訓義澥書皆不傳沆三墳訓義爲太學博士王之望所駁亦不傳惟此書僅存凡爲論二十有七曰法天曰通六子曰貴中曰初上定位曰六九定名曰天地變卦曰論變有四曰有象曰求彖曰明位曰明君道曰明君子曰論養曰論刑曰論伐曰辨聖曰辨內外曰辨吉凶曰通卦曰通象曰通爻曰通詞曰通證曰釋卦曰釋繫曰存互體曰廣演每九篇爲一卷自序謂上卷明天理之自然中卷講人事之修下卷備傳疏之失其大旨主於觀彖因彖而求之卦求之象求之爻其曰璇璣者取王弼易畧例明彖篇處璇璣以觀大運語也胡一桂稱沆尚有易禮圖説有或問六條圖説十二軸今未見其書殆亦散佚惟其環溪詩話爲人所記者尚載永樂大典中今别著錄於集部云
</p>
<div class="section" id="title-4"><h2>
	易變體義十二卷<span class="jiazhu">永樂大典本</span>
</h2></div>
<p class="em2">
	宋都絜撰絜字聖與丹陽人紹興中官吏部郞中知德慶府絜父郁字子文嘗爲惠州教官平生留心易學絜因以所聞於父者爲是書大旨謂卦爻辭義先儒之論已詳故專明變體今考左傳載周易諸占所謂某卦之某卦者凡十事似乎因其動爻隨機斷義不必盡易之本旨然王子伯廖論鄭公子曼滿稱其在周易豐之離游吉論楚子稱周易有之在復之頤曰迷復凶荀首論邲之戰稱周易有之在師之臨曰師出以律否臧凶蔡墨論龍見于絳稱周易有之在乾之姤曰潛龍勿用其同人曰見龍在田其大有曰飛龍在天其夬曰亢龍有悔其坤曰見羣龍无首吉坤之剝曰龍戰于野云云皆未嘗卜筮而咸稱變體知古來周易原有此一義矣但古書散佚其説不傳而絜以義理揣摩求其崖畧其中巧相符合者如坤之初六履霜堅冰至則曰此坤之復也月令孟冬水始冰仲冬冰益壯始則薄而未堅壯則堅而難泮故爻曰履霜以坤爲十月之卦又曰堅冰至者則變體爲復乃十一月卦也家人上九有孚威如終吉則曰此家人之旣濟也雜卦曰旣濟定也彖曰正家而天下定天下之本在國國之本在家家之本在身反身而誠孰敢不聽父子夫婦兄弟莫不安分循理而天下化之無事而定矣故變體爲旣濟而曰有孚威如反身之謂也如此之類皆不事傅會而自然貫通立義亦皆正大亦有涉於牽强者如家人六四富家大吉則曰此乾之同人也自道以觀身家皆爲我累而况富乎其有家也姑以同乎人而已不以家爲累也其家之富亦以同乎人而已不以富爲累也蓋極高明而道中庸所以爲中人法凡如此類則務爲穿鑿以求合乎卦變之説而義亦不醇又多引老莊之辭以釋文周之經則又王弼韓康伯之流弊一變而爲王宗傳楊簡者矣然宋人遺籍傳者日稀是書雖瑜不掩瑕亦瑕不掩瑜分别觀之以備言變體之一家亦無不可也宋志作十六卷玉海引續書目曰自乾之姤至未濟之解以意演之爻爲一篇凡三百八十四篇馮椅易學附錄曰都氏易先以理而次以象義每卦終又有統論今考永樂大典所載爻義皆分載於各爻之下而無所謂卦終之統論與玉海合意應麟所見即輯永樂大典時所據之本已非其全矣今永樂大典又缺豫隨大畜大壯睽蹇中孚等七卦及晉卦之後四爻謹裒合排比編爲十二卷又其書單明爻義不及彖與大小象故經文亦不全載從絜之舊焉
</p>
<div class="section" id="title-5"><h2>
	周易經傳集解三十六卷<span class="jiazhu">浙江朱彝尊家曝書亭藏本</span>
</h2></div>
<p class="em2">
	宋林栗撰栗字黃中福淸人紹興十二年進士官至兵部侍郞與朱子論易及西銘不合遂上疏論朱子時太常博士葉適侍御史胡晉臣皆助朱子劾栗因罷知泉州又移明州卒諡簡肅事蹟具宋史本傳是書淳熙十二年四月嘗進於朝首列進書表貼黃勅諭各一道栗自序一篇貼黃稱本名周易爻象序雜指解後以未能該舉彖詞繫詞文言説卦乃改今名王應麟玉海稱其書經傳三十二卷繫詞上下二卷文言説卦序襍本文共一卷河圖洛書八卦九疇大衍總會圖六十四卦立成圖大衍揲蓍解共一卷與今本合當時與朱子所爭者今不可考朱子語類中惟載論繫辭一條謂栗以太極生兩儀包四象四象包八卦與聖人所謂生者意思不同其餘則無所排斥朱彝尊經義考引董眞卿之言謂其説每卦必兼互體約象覆卦爲太泥時楊敬仲有易論黃中有易解或曰黃中文字可毁朱子曰却是楊敬仲文字可毁是朱子併不欲廢其書考陳振孫書錄解題稱其與朱侍講有違言以論易不合今以事理推之於時朱子負盛名駸駸嚮用而栗之登第在朱子前七年旣以前輩自居又朱子方除兵部郞中而栗爲兵部侍郞正其所屬詞色相軋兩不肯下遂互激而成訐奏蓋其釁始於論易而其故不全由於論易故振孫云然後人以朱子之故遂廢栗書似非朱子意矣經義考又曰福淸林黃中金華唐與政皆博通經學而一糾朱子一爲朱子所糾其所著經説學者遂置而不問與政之書無復存者黄中雖有易解而流傳未廣恐後冺没然當黃中旣没勉齋黃氏爲文祭之其畧曰嗟哉我公受天勁氣爲時直臣玩羲經之爻象究筆削於獲麟至其立朝正色苟咈吾意雖當世大儒或見排斥苟異吾趨雖前賢篤論亦不樂於因循規公之過而公之近仁者抑可見矣論者固不以一眚而掩其大醇也勉齋爲文公高弟而好惡之公推許之至若是然則黃中之易其可不傳鈔乎持論頗爲平允昔劉安世與伊川程子各爲一代偉人其元城語錄盡言集亦不以嘗劾程子而廢耿南仲媚敵誤國易祓依附權姦其所撰易解今亦並行栗雖不得比安世視南仲與祓則有間矣故仍錄其書而併存彝尊之論焉
</p>
<div class="section" id="title-6"><h2>
	易原八卷<span class="jiazhu">永樂大典本</span>
</h2></div>
<p class="em2">
	宋程大昌撰大昌字泰之休寧人紹興二十一年進士歷官權吏部尚書出知泉州建寧府以龍圖閣直學士致仕卒諡文簡事蹟具宋史本傳大昌學術湛深於諸經皆有論説以易義自漢以來糾紛尤甚因作是書以貫通之苦思力索四年而成陳振孫書錄解題稱其首論五十有五之數參之圖書大衍爲易之原而卦變揲法皆有圖論往往斷以己見出先儒之外今考其所論如謂分爻值日乃京焦卦氣其始於中孚本用太初法與夫子所謂乾坤之策當期之日不合復姤生卦説始邵子但乾坤生六子説卦傳有明文不得先有六畫之卦後有三畫之卦鄭康成用十日十二辰二十八宿以應大衍五十之數本於乾鑿度與馬融之增北辰荀爽之增用九用六不過以意决擇傅會初無不易之理張行成别立二十五數以推大衍則是五十有五數之外别有二十五數更非孔子所曾言雖排斥先儒務申己説不能脫南宋之風氣然其參互折衷皆能根據大傳於易義亦有所闡明與所作詩議欲併國風之名而廢之者固有别矣其書久無傳本惟程敏政新安文獻志載有三篇故朱彝尊經義考註曰已佚今考永樂大典尚存百有餘篇皆首尾完整可以編次謹採掇釐訂勒爲八卷備宋人説易之一家焉
</p>
<div class="section" id="title-7"><h2>
	周易古占法一卷古周易章句外編一卷<span class="jiazhu">兩淮鹽政採進本</span>
</h2></div>
<p class="em2">
	宋程迥撰迥字可久初家寧陵之沙隨後徙餘姚受經於嘉興聞人茂德嚴陵喻樗隆興元年舉進士嘗爲德興丞事蹟具宋史儒林傳此書世無刋本凡藏書家所傳寫者均作二卷前卷題曰周易古占法上凡十一篇後卷雜論易説及記古今占驗題曰周易古占法下又題曰古周易章句外編中有一條云迥作周易古占法其序引云云顯非占法之下卷矣考宋史藝文志載迥古易占法周易外編二書均止一卷然則止前卷十一篇者爲周易古占法其後卷自爲周易章句外編後人誤合爲一書因妄標卷上卷下字耳然陳振孫書錄解題以迥周易章句十卷外編一卷占法一卷古易考一卷並列而總註其下曰程迥可久撰其論占法雜記占事尤詳則通爲一編自宋已然傳寫淆亂固亦有由矣其説本邵子加一倍法據繫詞説卦發明其義用逆數以尚占知來大旨備見於自序朱子作啟蒙多用其例吳澄謂迥於朱子爲丈人行朱子以師禮事之云
</p>
<div class="section" id="title-8"><h2>
	原本周易本義十二卷附重刻周易本義四卷<span class="jiazhu">並內府刋本</span>
</h2></div>
<p class="em2">
	宋朱子撰是書以上下經爲二卷十翼自爲十卷顧炎武日知錄曰洪武初頒五經天下儒學而易兼用程朱二氏亦各自爲書永樂中修大全乃取朱子卷次割裂附程傳之後而朱子所定之古文仍復淆亂如彖即文王所繫之詞傳者孔子所以釋經之詞後凡言傳倣此乃彖上傳條下義今乃削去彖上傳三字而附於大哉乾元之下象者卦之上下兩象及兩象之六爻周公所繫之詞也乃象上傳條下義今乃削去象上傳三字而附於天行健之下此篇申彖傳象傳之義以盡乾坤二卦之義而餘卦之説因可例推云乃文言條下義今乃削文言二字而附於元者善之長也之下其彖曰象曰文言曰皆朱子本所無復依程傳添入後來士子厭程傳繁多棄去不讀專用本義而大全之本乃朝廷所頒不敢輒改遂即監板傳義之本刋去程傳而以程之次序爲朱之次序又曰今四書坊本每張十八行每行十七字而註皆小字書詩禮記並同惟易每張二十二行每行二十三字而本義皆作大字與各經不同凡本義中言程傳備矣者又添一傳曰而引其文皆今代人所爲云云其辨最爲明晳然割裂本義以附程傳自宋董楷已然不始於永樂也<span class="jiazhu">詳董楷周易傳義附錄條</span>此爲咸淳乙丑九江吳革所刋內府以宋槧摹雕者前有革序每卷之末題敷原後學劉㝐校正文字行欵及象傳履夬二卦不載程傳一一與炎武所言合卷端惟列九圖卷末係以易贊五首筮儀一篇與今本升筮儀於前而增列卦歌之類者亦迥乎不同彖上傳標題之下注從王肅本四字今本刪之又雜卦傳咸速也恒久也下今本惟註咸速恒久四字讀者恒以爲疑考驗此本乃是感速常久經後人傳刻而訛實爲善本故我聖祖仁皇帝御纂周易折中即用此本之次序復先聖之舊文破俗儒之陋見洵讀易之家所宜奉爲彝訓者矣至成矩重刻之本自明代以來士子童而習之歷年已久驟令改易慮煩擾難行且其本雖因永樂大全實亦王韓之舊本唐用之以作正義者是以國朝試士惟除其爻象之合題而命題次序則仍其舊內府所刊袖珍五經亦復因仍考漢代論語凡有三本梁皇侃論語義疏序稱古論分堯曰下章子張問更爲一篇合二十一篇篇次以鄉黨爲第二篇雍也爲第三篇齊論題目長問王知道二篇合二十二篇魯論有二十篇即今所講是也云云是自古以來經師授受不妨各有異同即秘府儲藏亦各兼存衆本苟其微言大義本不相乖則篇章分合未爲大害於宏旨故今但著其割裂本義之失而仍附於原本之後以備參考焉
</p>
<div class="section" id="title-9"><h2>
	郭氏傳家易説十一卷<span class="jiazhu">浙江鄭大節家藏本</span>
</h2></div>
<p class="em2">
	宋郭雍撰雍字子和洛陽人父忠孝受業於程子著兼山易解靖康中爲永興軍路提刑死難宋史忠義傳附載唐重傳內忠孝没後遺書散逸雍南渡後隱居峽州長楊山谷著爲此書其説一本於忠孝故以傳家爲名乾道中守臣薦於朝召之不起賜號冲晦處士後更賜稱頤正先生遣官受所欲言乃以此書進事蹟具宋史隱逸傳朱子云兼山易溺於象數之學陸游跋兼山易説則謂程氏易學立之父子實傳之立之忠孝字也忠孝書自大易粹言所引外别無完本今觀雍書則大抵剖析義理與程傳相似其謂易之爲書其道其辭皆由象出未有忘象而知易者如首腹馬牛之類或時可忘此象之末也云云實非專主象數者游所跋或近實耶至雍又不以卦辭爲彖而謂觀乎彖辭者即孔子自謂其彖傳馮椅厚齋易學深斥其非則公論也朱彝尊經義考謂雍原書不傳僅散見大易粹言中此本十一卷與宋志相合蓋猶舊本彝尊偶未見也陳振孫書錄解題作六卷考中興書目别有雍卦爻旨要六卷殆誤以彼之卷數爲此之卷數歟
</p>
<div class="section" id="title-10"><h2>
	周易義海撮要十二卷<span class="jiazhu">兩淮馬裕家藏本</span>
</h2></div>
<p class="em2">
	宋李衡撰衡字彦平江都人乾道中官秘閣修撰尋除御史改起居郞事蹟具宋史本傳先是熙寧間蜀人房審權病談易諸家或泥陰陽或拘象數乃斥去雜學異説摘取專明人事者百家上起鄭玄下迄王安石編爲一集仍以孔頴達正義冠之其有異同疑似則各加評議附之篇末名曰周易義海共一百卷衡因其義意重複文詞冗瑣刪削釐定以爲此書故名曰撮要其程子蘇軾朱震三家之説則原本未收衡所續入第十二卷雜論亦衡所補綴故婺州教授周汝能樓鍔跋稱卷計以百今十有一蓋耑指所刪房本也書錄解題作十卷又傳寫之誤矣是書成於紹興三十年至乾道六年衡以御史守婺州始鋟於木自唐以來唯李鼎祚周易集解合漢以後三十五家之説畧稱該備繼之者審權義海而已然宋史藝文志但有衡書而無審權書陳振孫書錄解題亦惟載殘本四卷豈卷帙重大當時即已散佚抑衡書出而審權書遂廢歟然則採擷精華使古書不没於後世衡亦可謂有功矣
</p>
<div class="section" id="title-11"><h2>
	南軒易説三卷<span class="jiazhu">內府藏本</span>
</h2></div>
<p class="em2">
	宋張栻撰案曹學佺蜀中廣記載是書十一卷以爲張浚所作考浚紫巖易傳其本猶存與此别爲一書學佺殊悞朱彝尊經義考亦作十一卷註云未見又引董眞卿説謂已闕乾坤二卦此本乃嘉興曹溶從至元壬辰贛州路儒學學正胡順父刋本傳寫並六十四卦皆佚之僅始於繫辭天一地二一章較眞卿所見彌爲殘缺然卷端題曰繫辭上卷下而順父序稱魯人東泉王公分司亷訪章貢等路公餘講論嘗誦伊川易傳特闕繫辭留心訪求因得南軒解説易繫辭藏寫家儻合以並傳斯爲完書乃出示知事吳將仕刋之學宮以補遺缺使與周易程氏傳大字舊本同傳於世云云是初刋此書亦僅託始於繫辭溶所傳寫僅佚其上卷之上耳序末有鉤摹舊本三小印一作謙卦一曰贛州胡氏知順父即贛人一曰和卿蓋其字也
</p>
<div class="section" id="title-12"><h2>
	復齋易説六卷<span class="jiazhu">兩江總督採進本</span>
</h2></div>
<p class="em2">
	宋趙彦肅撰彦肅字子欽號復齋太祖之後嘗舉進士掌寧國軍書記調秀州推官移華亭縣丞攝縣事以內艱歸趙汝愚奏爲寧海軍節度推官旋病卒蓋朱子薦之汝愚也彦肅所著有廣雜學辨士冠禮婚禮饋食圖皆爲朱子所稱惟論易與朱子不合故朱子語錄謂其爲説太精取義太密或傷簡易之趣然彦肅説易在即象數以求義理以六畫爲主故其言曰先聖作易有畫而已後聖繫之一言一字皆自畫中來譬如畫師傳神非畫煙雲草木比也然則彦肅冥思力索固皆研捜爻義務求其所以然耳其沈潛於易中猶勝支離於易外矣
</p>
<div class="section" id="title-13"><h2>
	楊氏易傳二十卷<span class="jiazhu">浙江吳玉墀家藏本</span>
</h2></div>
<p class="em2">
	宋楊簡撰簡字敬仲慈谿人乾道五年進士官至寶謨閣學士大中大夫事蹟具宋史道學傳是書爲明劉日升陳道亨所刻案朱彝尊經義考載慈湖易解十卷又巳易一卷書名卷數皆與此本不合所載自序一篇與此本卷首題語相同而無其前數行亦爲小異明人凡刻古書多以私意竄亂之萬曆以後尤甚此或日升等所妄改歟其書前十九卷皆解經文第二十卷則皆泛論易學之語亦間有與序文相複者今旣不睹簡之原本亦莫詳其何故也簡之學出陸九淵故其解易惟以人心爲主而象數事物皆在所畧甚至謂繫辭中近取諸身一節爲不知道者所僞作非孔子之言故明楊時喬作傳易考竟斥爲異端而元董眞卿論林栗易解亦引朱子語錄稱楊敬仲文字可毁云云實簡之務談高遠有以致之也考自漢以來以老莊説易始魏王弼以心性説易始王宗傳及簡宗傳淳熙中進士簡乾道中進士皆孝宗時人也顧宗傳人微言輕其書僅存不甚爲學者所誦習簡則爲象山弟子之冠如朱門之有黃幹又歷官中外政績可觀在南宋爲名臣尤足以籠罩一世故至於明季其説大行紫溪蘇濬解易遂以冥冥篇爲名而易全入禪矣夫易之爲書廣大悉備聖人之爲教精粗本末兼該心性之理未嘗不藴易中特簡等專明此義遂流於恍惚虛無耳昔朱子作儀禮經傳通解不刪鄭康成所引䜟緯之説謂存之正所以廢之蓋其名旣爲後世所重不存其説人無由知其失也今錄簡及宗傳之易亦猶是意云
</p>
<div class="section" id="title-14"><h2>
	周易玩辭十六卷<span class="jiazhu">兩江總督採進本</span>
</h2></div>
<p class="em2">
	宋項安世撰安世字平甫松陽人館閣續錄載其淳熙二年同進士出身紹熙五年除校書郞慶元元年添差通判池州陳振孫書錄解題稱爲太府卿則所終之官也事蹟具宋史本傳振孫又稱安世當慶元時謫居江陵杜門不岀諸經皆有論説而易爲全書然據其自述蓋成於嘉泰二年壬戌之秋自序謂易之道四其實則二象與辭是也變則象之進退也占則辭之吉凶也不識其象何以知其變不通其辭何以决其占又自述曰安世之所學蓋伊川程子之書也今以其所得於易傳者述爲此書而其文無與易傳合者合則無用述此書矣蓋伊川易傳惟闡義理安世則兼象數而求之其意欲於程傳之外補所不及所謂各明一義者也馬端臨虞集作序皆盛相推挹而近時王懋竑白田雜著中有是書跋獨排斥甚力至謂端臨等未觀其書其殆安世自述中所謂以易傳之文觀我者歟安世又有項氏家説其第一卷亦解易董眞卿嘗稱之世無傳本今始以永樂大典所載裒合成編别著於錄合觀兩書安世之經學深矣何可輕詆也
</p>
<div class="section" id="title-15"><h2>
	易説四卷<span class="jiazhu">永樂大典本</span>
</h2></div>
<p class="em2">
	宋趙善譽撰善譽字靜之宗室子也乾道五年試禮部第一累遷大理丞潼川路提刑轉運判官事蹟見宋史宗室傳是編載陳振孫書錄解題振孫稱其每卦爲論一篇蓋爲潼川漕時進呈之本今考其書於各卦名義之相似者多參互以求其義如云頤井鼎皆有養人之義豈非養人之利博故多取象以示人耶又云三卦義雖不同皆以上爻爲吉故頤之由頤井之勿幕鼎之玉鉉皆在上爻也至於各卦之六爻亦往往比類以觀之如乾卦云初九之辭决戒之切也九四之辭疑則與之進也九三之辭詳猶可勉也上九之辭直則不可爲也聖人之言纎悉委曲一至於此亦惟恐其陽剛之或偏而已論坤卦云乾坤二卦惟二五兩爻爲善而他爻皆有戒之之辭又云履霜戒於一陰之生括囊戒於多懼之位三猶可以含章而從事上則至於龍戰而道窮亦乾卦爻辭不同之意論頤卦云頤以養正而不妄動爲善下卦震體有動而求養之象故三爻皆凶上卦艮體有靜而知止之象故三爻皆吉論革卦云內明則見理必盡外説則無咈於人情不如是而能革者未之有也論節卦云六四一陰柔而應於初又上承九五之陽能安於節者安則無所往而不通故曰亨承上道也九五居尊得位剛健中正節之當者也當則無所往而不可故曰甘節吉往有尚以其在臣故曰安曰亨言己能安之則亨也以其在君故曰甘曰吉言施之天下人皆美之然後爲吉也其論皆明白正大朱子謂其能擴先儒之所未明馮椅易學亦多取之謂其能本畫卦命名之意參稽卦爻彖象之辭以貫通六爻之義而爲之説蓋不虛美也自明以來外間絶少傳本故朱彝尊經義考註云已佚今永樂大典具載於各卦之後僅缺豫隨无妄大壯晉睽蹇解中孚九卦因捜緝成編資説易家之參考宋史藝文志本作二卷今以其文頗繁釐爲四卷焉
</p>
<div class="section" id="title-16"><h2>
	誠齋易傳二十卷<span class="jiazhu">江西巡撫採進本</span>
</h2></div>
<p class="em2">
	宋楊萬里撰萬里字廷秀自號誠齋吉水人官至寶謨閣學士致仕韓侂冑召之不起開禧間聞北伐啓釁憂憤不食卒後諡文節事蹟具宋史儒林傳是書大旨本程氏而多引史傳以證之初名易外傳後乃改定今名宋代書肆曾與程傳並刋以行謂之程楊易傳新安陳櫟極非之以爲足以聳文士之觀瞻而不足以服窮經士之心吳澄作跋亦有微詞然聖人作易本以吉凶悔吝示人事之所從箕子之貞鬼方之伐帝乙之歸妹周公明著其文則三百八十四爻可以例舉矣舍人事而談天道正後儒説易之病未可以引史證經病萬里也理宗嘉熙元年嘗給札寫藏秘閣其子長孺進狀稱自草創至脫稿閱十有七年而後成亦可謂盡平生之精力矣元胡一桂作易本義附錄纂疏博採諸家獨不錄萬里一字所見蓋與陳櫟同然其書究不可磨滅至今猶在人間也
</p>
<div class="section" id="title-17"><h2>
	大易粹言十卷<span class="jiazhu">蘇州蔣曾瑩家藏本</span>
</h2></div>
<p class="em2">
	宋方聞一編聞一舒州人淳熙中爲郡博士時温陵曾穜守舒州命聞一輯爲是書舊序甚明朱彝尊經義考承宋志之誤以爲穜作非也其書宋志作十卷經義考作七十卷又總論五卷蓋原本每卦每傳皆各爲一篇刋板不相聯屬故從其分篇之數稱七十有五然宋刻明標卷一至卷十則經義考又誤也所採凡二程子張子楊時游酢郭忠孝及穜師郭雍七家之説今忠孝之書已不傳惟賴是書以存穜初刻板置郡齋後摹印漫漶張嗣古陳造先後修之此本出蘇州蔣曾瑩家即嗣古嘉定癸酉所補刻佚穜自序一篇而移嗣古之跋冠其首今從經義考補錄穜序仍移其跋於卷末焉穜温陵人始末無考惟據元李簡學易記序知其字曰獻之云
</p>
<div class="section" id="title-18"><h2>
	易圖説三卷<span class="jiazhu">兩江總督採進本</span>
</h2></div>
<p class="em2">
	宋吳仁傑撰仁傑字斗南崑山人宋史藝文志載仁傑古周易十二卷易圖説三卷集古易一卷古周易世罕傳本僅永樂大典尚有全文此書其圖説也其説謂六十四正卦伏羲所作也故首列八純卦各變八卦圖又謂卦外六爻及六十四覆卦文王所作也故有一卦變六十四卦圖有六爻皆變則占對卦皆不變則占覆卦圖又謂序卦爲伏羲雜卦爲文王今之爻辭當爲繫辭傳繫辭傳當爲説卦傳較諸家古易之説特爲新異迥與先儒不合然証以史記引同歸殊途二語爲大傳不名繫辭傳隋志謂説卦三篇今止一篇爲後人亂其篇題所言亦時有依據錄而存之用備一説云爾
</p>
<div class="section" id="title-19"><h2>
	古周易一卷<span class="jiazhu">兩江總督採進本</span>
</h2></div>
<p class="em2">
	宋呂祖謙編祖謙字伯恭金華人隆興元年進士復中博學宏詞科官至直秘閣著作郞國史院編修事迹具宋史儒林傳古易上下經及十翼本十二篇自費直鄭玄以至王弼遞有移掇孔頴達因弼本作正義行於唐代古易遂不復存宋呂大防始考驗舊文作周易古經二卷晁説之作錄古周易八卷薛季宣作古文周易十二卷程迥作古周易考一卷李燾作周易古經八卷吳仁傑作古周易十二卷大致互相出入祖謙此書與仁傑書最晚出而較仁傑爲有據凡分上經下經彖上傳彖下傳象上傳象下傳繫辭上傳繫辭下傳文言傳説卦傳序卦傳雜卦傳爲十二篇宋志作一卷書錄解題作十二卷蓋以一篇爲一卷其實一也朱子嘗爲之跋後作本義即用此本其書與呂大防書相同而不言本之大防尤袤與吳仁傑書嘗論之然祖謙非竊據人書者稅與權校正周易古經序謂偶未見大防本殆得其實矣書錄解題又載音訓二卷乃祖謙門人王莘叟所筆受又稱朱子嘗刻是書於臨漳會稽益以程氏是正文字及晁氏説此本皆無之殆傳寫者遺之歟
</p>
<div class="section" id="title-20"><h2>
	易傳燈四卷<span class="jiazhu">永樂大典本</span>
</h2></div>
<p class="em2">
	易傳燈一書諸家書目俱不著錄朱彝尊經義考亦不載其名惟永樂大典散見於各卦之中題其官曰徐總幹而不著名字又載其子子東序謂其父嘗師事呂祖謙唐仲友考宋史徐僑嘗受業於祖謙著讀易記尚書括指等書祖謙門人又有徐侃徐倬序無明文不能定其爲誰也傳燈本釋氏之語乃取之以名經解殊爲乖剌又謂繫辭下傳易之爲書三章皆漢儒易緯之文訛爲夫子之作以誑後世亦沿歐陽修之悞又謂聖人觀河圖有數有象以縱橫十五之妙配乾坤九六之數白紫者吉黃黑者凶是直以易數爲五行家言尤未免駁雜然其八卦總論十六篇參互以求頗能得易之類例如曰大壯大有夬乾乾在乾兌離震之下者也乾九三曰君子而餘卦九三皆有君子小人之詞以君子在重剛中君子則吉小人則凶故分别言之也其處於巽坎艮坤之下者曰小畜大畜需泰凡九三上遇陰爻皆有畏謹之義剖析更爲微細又謂易之取象該三代制度如比九五言王用三驅見王田不合圍三面而驅之禮巽九二言史巫紛若見古有太史男巫女巫之制論易禮之相通亦有證據蓋一知半解可取者頗不乏雖有絲麻無棄菅蒯固説易者之所旁采爾
</p>
<div class="section" id="title-21"><h2>
	易裨傳二卷<span class="jiazhu">兩江總督採進本</span>
</h2></div>
<p class="em2">
	宋林至撰至字德久松江人書錄解題作檇李人未詳孰是淳熙中登進士第官至秘書省正字朱子有答林德久書即其人也是書宋史藝文志作一卷文獻通考於二卷之外又有外篇一卷此本爲元至正間陳泰所刋總爲二卷蓋泰所併也凡三篇一曰法象一曰極數一曰觀變自序稱法象本之太極極數本之天地數觀變本之卦揲十有八變皆據易大傳之文凡論太極者惑於四象之説而失卦畫之本論天地之數者惑於圖書之文而失參兩之宗論揲蓍者惑於卦扐之間而失陰陽之變各釐而正之其外篇則論反對相生世應互體納甲變爻動爻卦氣八事自序稱謂其非易之道則不可謂易盡在於是則非今觀其書雖未免有主持稍過之處而所論多中説易之弊其謂易道變化不窮得其一端皆足以爲説尤至論也
</p>
<div class="section" id="title-22"><h2>
	厚齋易學五十二卷<span class="jiazhu">永樂大典本</span>
</h2></div>
<p class="em2">
	宋馮椅撰椅字儀之一作奇之號厚齋南康都昌人宋史馮去非傳云父椅家居授徒所著易書詩語孟輯説等書共二百餘卷今多不傳惟所輯易説尚散見永樂大典中考胡一桂啓蒙翼傳引宋中興藝文志云寧宗時馮椅爲易輯註輯傳外傳猶以程迥朱熹未及盡正孔傳名義乃改彖曰象曰爲贊又以隋經籍志有説卦三篇改繫辭傳上下爲説卦上中俞琰讀易舉要所説亦同今檢永樂大典所載但有輯注輯傳而無所謂外傳者與舊説殊不相合以椅自序核之當日蓋各爲一書輯注止解彖象輯傳則尊彖象爲經而退十翼爲傳外傳則以十翼爲經各附先儒之説而斷以己意永樂大典編纂不出一手割裂其文雜附於各卦爻下遂併外傳之名而没之今反覆參校釐爲輯注四卷輯傳三十卷外傳十八卷仍分三書以還其舊輯注多用古文如坤卦黃裳之裳作常蒙卦瀆蒙之瀆作黷屯卦磐桓之磐作般邅如之邅作亶師卦丈人作大人旅卦資斧作齊斧雖異今本而皆根舊義至如履否同人諸卦以爲舊脫卦名宜補姤彖女壯勿用取下以爲衍女字之類則椅之自抒所見者也輯傳各卦皆分卦序卦義彖義爻義象占諸目縷析條分至爲詳悉其蒐采亦頗博洽如王安石張弼張汝明李椿年李元量李舜臣閭丘昕毛樸馮時行蘭廷瑞諸家其全書今皆不傳尚藉是以存梗槪外傳薈粹羣言亦多所闡發其以繫辭爲説卦宗吳仁傑之本董眞卿周易會通駁之良允明楊時喬周易古今文乃以合於隋志取之斯好奇之過矣然合觀三書大抵元元本本淹貫宏通要不以一二微瑕掩也啟蒙翼傳又云鄱陽汪標手編諸家易解爲一鉅集名經傳通解以椅易解爲底本求古今解增入蓋宋元之際甚重其書今標書亦不傳則此書彌可寶貴矣董眞卿胡一桂皆稱是書爲易輯宋史藝文志作易學文獻通考則作厚齋易學考王湜先有易學宜有所別故今從通考之名焉
</p>
<div class="section" id="title-23"><h2>
	童溪易傳三十卷<span class="jiazhu">直隸總督採進本</span>
</h2></div>
<p class="em2">
	宋王宗傳撰宗傳字景孟寧德人淳熙八年進士官韶州教授董眞卿以爲臨安人朱彝尊經義考謂是書前有寧德林焞序稱與宗傳生同方學同學同及辛丑第則云臨安人者誤矣宗傳之説大槪祧梁孟而宗王弼故其書惟憑心悟力斥象數之弊至譬於誤注本草之殺人焞序述宗傳之論有性本無説聖人本無言之語不免涉於異學與楊簡慈湖易傳宗旨相同蓋弼易祖尚玄虛以闡發義理漢學至是而始變宋儒掃除古法實從是萌芽然胡程祖其義理而歸諸人事故似淺近而醇實宗傳及簡祖其玄虛而索諸性天故似高深而幻窅考沈作喆作寓簡第一卷多談易理大抵以佛氏爲宗作喆爲紹興五年進士其作寓簡在淳熙元年正與宗傳同時然則以禪言易起於南宋之初特作喆無成書宗傳及簡則各有成編顯闢别徑耳春秋之書事檀弓之記禮必謹其變之所始錄存是編俾學者知明萬曆以後動以心學説易流别於此二人亦説周禮者存俞庭椿丘葵意也
</p>
<div class="section" id="title-24"><h2>
	周易總義二十卷<span class="jiazhu">副都御史黃登賢家藏本</span>
</h2></div>
<p class="em2">
	宋易祓撰南宋館閣續錄載祓字彥章潭州寧鄉人淳熙十一年上舍釋褐出身慶元六年八月除著作郎九月知江州周密齊東野語則載其諂事蘇師旦由司業躐擢左司諫師旦敗後貶死蓋館閣續錄但記其入院出院之事密所記則其究竟也祓人不足重其書世亦不甚傳故朱彝尊經義考註曰未見然其説易兼通理數折衷衆論每卦先括爲總論復於六爻之下各爲詮解於經義實多所發明與耿南仲之新講義均未可以人廢言也前有祓門人陳章序稱祓侍經筵曰嘗以是經進講又稱祓别有易學舉隅四卷裒象與數爲之圖説與此書可以參考今未見傳本惟所撰周禮總義尚散見永樂大典中耳樂雷發有謁山齋詩曰淳熙人物到嘉熙聽説山齋亦白髭細嚼梅花讀總義只應姬老是相知蓋指此二書山齋祓别號也則當時亦頗重其書矣
</p>
<div class="section" id="title-25"><h2>
	西溪易説十二卷<span class="jiazhu">浙江吳玉墀家藏本</span>
</h2></div>
<p class="em2">
	宋李過撰過字季辨興化人董眞卿周易會通稱此書有過自序在慶元戊午謂幾二十年而成此本佚去其序而書中亦多闕文蓋傳抄訛脫又非眞卿所見之舊矣其書首爲序説一卷分上下經依文講解不及繫辭以下馮椅易學稱其多所發明而議其以毛漸三墳爲信又多割裂經文如乾坤初爻初九潛龍勿用以下即接以象曰潛龍勿用陽在下也又接以文言曰潛龍勿用下也潛龍勿用陽氣潛藏初九曰潛龍勿用何謂也至是以君子勿用也汨亂顚倒殆不可訓亦大爲胡一桂所譏其論爻辭爲文王作謂先儒以西山等字指文王者爲鑿而説明夷一卦以上三爻爲箕子事下三爻爲文王事則仍不免自亂其例蓋過晚而䘮明冥心黙索不能與師友相訂正意所獨造或不免毅然自爲而收視返聽用心刻摯亦往往發先儒所未發其亂經之罪與詁經之功固約畧可以相當也
</p>
<div class="section" id="title-26"><h2>
	丙子學易編一卷<span class="jiazhu">兩江總督採進本</span>
</h2></div>
<p class="em2">
	宋李心傳撰心傳字微之號秀巖隆州人寶慶二年以布衣召補從政郎差充秘閣校勘歷官至工部侍郞兼秘書監事蹟具宋史儒林傳心傳邃於史學有建炎以來繫年要錄建炎以來朝野雜記二書爲史家所重而經術亦頗究心髙斯得恥堂存稿有學易編誦詩訓二書跋曰秀巖先生近世大儒也世徒見其論著藏於明堂石室金匱玉版遂以良史目之不知先生中年以後窮極道奥經術之邃有非近世學士大夫所能及者雖弟子尊師之詞要非甚溢美也是書於嘉定九年竭二百八日之力排纂蕆業以歲在丙子爲名所取惟王弼張子程子郭雍朱子五家之説而以其父舜臣易本傳之説證之亦間附以己意原書十五卷高斯得嘗與誦詩訓合刻於桐江今已散佚此本爲元初俞琰所鈔後有琰跋曰此書係借聞德坊周家書肆所鬻者天寒日短老眼昏花併日而鈔其可取者云云蓋所存不及十之一矣然琰邃於易學凡所採摭皆其英華則大旨猶可槩見也心傳自序稱採王氏張子程子與朱文公四家之傳而間以周子邵子及先君子之説補之自唐以上諸儒字義之異者亦附見焉而琰跋所列則無周子邵子而有郭子和子和郭雍之字即著郭氏傳家易説者也心傳原書不存未詳孰是考周子通書邵子皇極經世雖皆闡易理而實於易外别自爲説可以引爲義疏者少惟郭雍依經闡義具有成書或心傳之序傳寫有誤與
</p>
<div class="section" id="title-27"><h2>
	易通六卷<span class="jiazhu">江蘇廵撫採進本</span>
</h2></div>
<p class="em2">
	宋趙以夫撰以夫字用父宗室子居於長樂嘉定十年進士歷官資政殿學士是書前有以夫自序皆自稱臣末有不敢自秘將以進於上庶幾仰裨聖學緝熙之萬一則經進之本也考趙汝騰庸齋集有繳趙以夫不當爲史館修撰奏劄曰鄭淸以進史屬之以夫四海傳笑謂其進易尚且代筆而可進史乎其後聞爲史館長人又笑曰是昔代筆進易之以夫也又何喬遠閩書曰以夫作易通莆田黃績相與上下其論據其所説則是書實出黃績參定汝騰所論不盡無因殆以以夫不協衆論故譁然以爲績代筆與胡一桂云易通六卷或問類例圖象四卷朱彝尊經義考曰宋志十卷又註曰聚樂堂書目作六卷蓋宋志連或問類例圖象言之聚樂堂本則惟有易通此本亦止六卷而無或問類例圖象其自聚樂堂本傳寫與其書大旨在以不易變易二義明人事動靜之準故其説曰奇偶七八也交重九六也卦畫七八不易也爻書九六變易也卦雖不易而中有變易是謂之亨爻雖變易而中有不易是謂之貞洪範占用二貞悔貞即靜也悔即動也故靜吉動凶則勿用動吉靜凶則不處動靜皆吉則隨遇而皆可動靜皆凶則無所逃於天地之間於聖人作易之旨可謂深切著明至其眞出於誰手則傳疑可矣
</p>
<div class="section" id="title-28"><h2>
	易象意言一卷<span class="jiazhu">永樂大典本</span>
</h2></div>
<p class="em2">
	宋蔡淵撰淵字伯靜號節齋建陽人蔡元定之子而從學於朱子故是書闡發名理多本師傳然兼數而言則又西山之家學也其中惟不廢互體與朱子之説頗異考互體之法見於左傳莊公二十二年陳侯筮遇觀之否曰風爲天于土上山也杜預註曰自二至四有艮象艮爲山也是周官太卜舊有是法矣顧炎武日知錄曰朱子本義不取互體之説惟大壯六五云卦體似兌有羊象焉不言互而言似此又剏先儒所未有不如言互體矣然則朱子特不以互體爲主亦未嘗竟謂無是理也淵於師説可謂通其變而酌其平矣董眞卿周易會通稱淵周易經傳訓解外又有卦爻辭旨論六十四卦大義易象意言襍論卦爻十翼象數餘論襍論易大義並成於開禧乙丑今悉散佚故朱彝尊經義考僅列其書名而不能舉其卷數惟此書載永樂大典中尚首尾完具蓋當時祕府舊本今錄而傳之俾論易者知蔡氏之學不徒以術數見而朱子之徒亦未嘗全棄古義焉
</p>
<div class="section" id="title-29"><h2>
	周易經傳訓解二卷<span class="jiazhu">浙江吳玉墀家藏本</span>
</h2></div>
<p class="em2">
	宋蔡淵撰案朱彝尊經義考蔡淵周易經傳訓解四卷註曰存三卷此本惟存上下經二卷題曰周易卦爻經傳訓解與彝尊所記不符據董眞卿周易會通稱此書以大象置卦辭下以彖傳置大象後以小象置各爻辭後皆低一字以别卦爻與此本體例相合知非贋託眞卿又言其繫詞文言説卦序卦雜卦亦皆低一字則此本無之又經義考載淵弟沈後序稱易有太極之説知至知終之義正直義方之語皆義理之大原爲後學之至要實發前賢之所未發云云其文皆在繫辭文言則是書原解繫辭文言諸篇非但解卦爻確有明證不應揭卦爻以標目蓋眞卿所見者四卷全本彝尊所見佚其一卷此本又佚其一卷傳寫者諱其殘缺因於書名增入卦爻二字若原本但解上下經者此書賈作僞之技不足據也今刪去卦爻二字仍以本名著錄存其眞焉
</p>
<div class="section" id="title-30"><h2>
	周易要義十卷<span class="jiazhu">副都御史黃登賢家藏本</span>
</h2></div>
<p class="em2">
	宋魏了翁撰了翁字華父號鶴山臨卭人慶元五年進士官至資政殿大學士參知政事僉書樞密院事事迹具宋史本傳了翁以説經者但知誦習成言不能求之詳博因取諸經註疏之文據事别類而錄之謂之九經要義此其中之第一部也方囘桐江集有周易集義跋載了翁嘗言辭變象占易之綱領而繇彖象爻之辭畫爻位虛之别互反飛伏之説乘承比應之例有不知則義理闕焉蓋其大旨主於以象數求義理折衷於漢學宋學之間故是編所錄雖止於注疏釋文而採掇謹嚴别裁精審可謂剪除枝蔓獨擷英華王褘襍説云孔頴達作九經正義往往援引緯書之説歐陽公常欲刪而去之其言不果行迨鶴山魏氏作要義始加黜削而其言絶焉則亦甚與以廓淸之功矣明萬曆中張萱重編內閣書目載九經要義尚存儀禮七冊禮記三冊周易二冊尚書一冊春秋二冊論語二冊孟子二冊又類目六卷本共爲一編今諸經或存或佚不能復合故今以世有傳本者各著於錄朱彝尊經義考羣經類中載九經要義一百六十三卷注曰分見各經然各經皆載要義而易類則但據宋志載了翁周易集義六十四卷不載此書似乎即以集義爲要義考方囘周易集義跋曰鶴山先生謫靖州取諸經注疏摘爲要義又取濓洛以來諸大儒易説爲周易集義則爲二書審矣
</p>
<div class="section" id="title-31"><h2>
	東谷易翼傳二卷<span class="jiazhu">兩江總督採進本</span>
</h2></div>
<p class="em2">
	宋鄭汝諧撰汝諧字舜舉號東谷處州人陳振孫書錄解題云仕至吏部侍郞浙江通志則云中教官科遷知信州召爲考功郞累階徽猷閣待制振孫去汝諧世近疑通志失之其言易宗程子之説所謂翼傳者翼程傳也然亦時有異同其最甚者如程子解艮其背不獲其身行其庭不見其人以爲外物不接內欲不萌郭忠恕得其説而守之遂自號兼山以是爲儒者之至學也朱子所解雖微異然亦以是爲克己復禮之義獨汝諧以爲艮其背者所謂不見可欲使心不亂也不見而後不亂見則亂矣故僅爲无咎而已説者或大其事以爲聖人之事非也所見迥乎相左又如解困井諸卦其説亦别然朱子解經於程子亦多所改定蓋聖賢精義愈闡愈深沈潛先儒之説其有合者疏通之其未合於心者别抒所見以發明之於先儒乃爲有功是固不必守一先生之言徒爲門戶之見也是書前有自序及其子如岡曾孫陶孫題語如岡稱求得眞德秀序此本不載蓋傳寫佚之矣
</p>
<div class="section" id="title-32"><h2>
	朱文公易説二十三卷<span class="jiazhu">編修勵守謙家藏本</span>
</h2></div>
<p class="em2">
	宋朱鑑編案朱子世系朱子三子長曰塾塾二子長曰鑑則朱子嫡長孫也鑑字子明以廕補廸功郞官至湖廣總領朱子注易之書爲目有五曰易傳十一卷曰易本義十二卷曰易學啟蒙三卷曰古易音訓二卷曰蓍卦考悞一卷皆有成帙其朋友論難與及門之辨説則散見語錄中鑑彚而葺之以成是編昔鄭玄箋註諸經其孫魏侍中小同復裒其門人問答之詞爲鄭志十一卷鑑之編輯緒言亦猶此例也考朱子初作易傳用王弼本後作易本義始用呂祖謙本易傳宋志著錄今已散佚當理宗以後朱子之學大行賸語殘編無不奉爲球璧不應手成巨帙反至無傳殆以未定之説自削其稿故不復流布與鑑是書全採語錄之文以補本義之闕其中或門人記述未必盡合師説或偶然問答未必勒爲確論安知無如易傳之類爲朱子所欲刋除者然收拾放佚以備考證亦可云能世其家學矣
</p>
<div class="section" id="title-33"><h2>
	易學啟蒙小傳一卷附古經傳一卷<span class="jiazhu">兩江總督採進本</span>
</h2></div>
<p class="em2">
	宋稅與權撰與權始末未詳據其自序知爲魏了翁門人據書末史子翬跋知其字曰巽甫據書錄解題載其周禮折衷一條知爲臨卭人爾初朱子作易學啟蒙多發邵氏先天圖義至與袁樞論後天易則謂嘗以卦畫縱橫反覆求之竟不得文王所以安排之意是以畏懼不敢妄爲之説與權從魏了翁講明邵氏諸書以觀物篇得後天易上下經序卦圖證以雜卦傳及揚雄所稱文王重易六爻互用兩卦十二爻孔頴達所稱六十四卦二二相偶非覆即變之説知乾坤坎離頤中孚大過小過不易之八卦爲上下兩篇之幹其互易之五十六卦爲上下兩篇之用即其圖反覆觀之上下經皆爲十八卦始終不出九數以明羲文之易似異而同蓋闡邵子之説以補啟蒙之未備所謂持之有故而執之成理者也史子翬跋稱因是書悟乾坤納甲之義乾自甲而壬坤自乙而癸其數皆九而疑其乾九能兼坤六坤陰不能包乾陽之説謂六之中有一三五則九數固藏於六欲更與與權商之蓋天下之數不出奇偶任舉一義皆有説可通愈推而愈各有理此類是矣謂非易之根本則可謂非易中之一義則又不可也
</p>
<div class="section" id="title-34"><h2>
	周易輯聞六卷附易雅一卷筮宗一卷<span class="jiazhu">內府藏本</span>
</h2></div>
<p class="em2">
	宋趙汝楳撰汝楳商王元份七世孫資政殿大學士善湘之子理宗時官至戶部侍郞考宋史趙善湘傳載其説易之書有約説八卷或問四卷指要四卷續問八卷補過六卷蓋研究是經用功最久故汝楳承其家學以作是編其説據漢書儒林傳稱費直惟以彖象繫辭十篇文言解説上下經疑説卦序卦襍卦皆爲漢儒竄入又以繫辭多稱子曰定爲門人所記非夫子之書因置此諸傳惟註經文其以彖傳散附彖辭小象散附爻辭仍用王弼之本其以大象移於卦畫之後彖辭之前以文言散附乾坤彖傳及小象後則又汝楳之新意割裂顚倒殊屬師心又王弼本雖移傳附經尚有彖曰象曰文言曰字以存識别汝楳併此而去之使經傳混淆茫然莫辨尤爲治絲而棼其每卦之首皆以卦變立論亦未免偏主一隅然其説推闡詳明於比應乘承之理盈虛消長之機皆有所發揮不同穿鑿於宋人易説之中猶爲明白篤實易雅一卷總釋名義略如爾雅之釋詩故名曰雅其目曰通釋曰書釋曰學釋曰情釋曰位釋曰象釋曰辭釋曰變釋曰占釋曰卦變釋曰爻變釋曰得失釋曰八卦釋曰六爻釋曰陰陽釋曰太極名義釋曰象數體用釋曰圖書釋凡十八篇其論圖書曰易有衍數有積數自五衍而爲五十者衍數也自一二三四五積而爲五十五者積數也圖書二數皆積數之儔不可以與於揲蓍也故舍圖書之名而論二數則自有妙理强二數以圖書之名則於經無據可謂善於解紛矣筮宗一卷朱彝尊經義考作三卷蓋是書原本題明本第一述筮第二先傳考第三彝尊以一篇爲一卷也其推明大衍之數頗爲明白於諸家舊説一一條辨亦具有考訂云
</p>
<div class="section" id="title-35"><h2>
	用易詳解十六卷<span class="jiazhu">永樂大典本</span>
</h2></div>
<p class="em2">
	宋李杞撰杞字子才號謙齋眉山人仕履未詳考宋有三李杞其一爲北宋人官大理寺丞與蘇軾相唱和見烏臺詩案一爲朱子門人字良仲平江人即嘗錄甲寅問答者與作此書之李杞均非一人或混而同之者悞也其書原本二十卷焦竑經籍志作謙齋詳解朱彝尊經義考作周易詳解考杞自序稱經必以史證後世岐而爲二尊經太過反入於虛無之域無以見經爲萬世有用之學故取文中子之言以用易名編其述稱名之意甚詳竑及彝尊殆未見原書故傳聞訛異歟外間久無傳本惟永樂大典尚散見各韻中採掇裒輯僅缺豫隨无妄大壯睽蹇中孚七卦及晉卦後四爻其餘俱屬完善謹排次校核釐爲十六卷書中之例於每爻解其辭義復引歷代史事以實之如乾初九稱舜在側微乾九二稱四岳薦舜之類案易文有帝乙高宗之象傳有文王箕子之詞是聖人原非空言以立訓故鄭康成論乾之用九則及舜與禹稷契臯陶在朝之事論隨之初九則取舜賓于四門之義明易之切於人事也宋時李光楊萬里等更博採史籍以相證明雖不無稍涉泛濫而其推闡精確者要於立象垂戒之旨實多所發明杞之説易猶此志矣其中不可訓者惟在於多引老莊之文如蒙之初六則引老子終日嘷而不嗄云云以爲童蒙之義履之象則引莊子虎與人異類而媚養己者云云以爲履虎尾之義夫老莊之書其言雖似近易而其强弱攻取之機形就心和之論與易之无方无體而定之以中正仁義者指歸實判然各殊自葉夢得巖下放言稱易之精藴盡在莊列程大昌遂著爲易老通言杞作是編復引而伸之是則王弼輩掃除漢學流弊無窮之明驗矣别白存之亦足爲崇尚淸談者戒也
</p>
<div class="section" id="title-36"><h2>
	淙山讀周易記二十一卷<span class="jiazhu">山東廵撫採進本</span>
</h2></div>
<p class="em2">
	宋方實孫撰實孫不知何許人惟劉克莊後山集有實孫樂府跋稱其字曰端仲有實孫經史説跋稱其以所著易説上於朝以布衣入史局時相以其累上春官欲令免省奉對遽以風聞報罷浩然而歸其所終則不可考矣此書舊本但題曰讀周易案朱彝尊經義考作淙山讀周易記蓋此本傳寫脫訛經義考又引曹溶之言曰宋志八卷澹生堂目作十卷聚樂堂目作十六卷今世所行凡二本一本不分卷不知孰合之此本上經八卷下經八卷繫辭二卷序卦説卦雜卦各一卷又不知誰所分也其書取朱子卦變圖别爲易卦變合圖以補易學啟蒙所未備其説多主於爻象不設空談自序有曰易者道也象數也言道則象數在其中矣道果有耶繫辭曰易無體道果無耶繫辭曰易有太極是道自無而有也可以識其宗旨矣其據隨上九爻王用亨于西山升六四爻王用亨于岐山明夷彖文王以之革彖湯武以之證爻彖非文王作自爲確義其據大有六三爻公用亨于天子解上六爻公用射隼于高墉之上小過六五爻公弋取彼在穴證爻辭非周公作則必不然説易者本不云公周公也然其大旨則較諸家爲淳實矣
</p>
<div class="section" id="title-37"><h2>
	周易傳義附錄十四卷<span class="jiazhu">兩江總督採進本</span>
</h2></div>
<p class="em2">
	宋董楷撰楷字正叔台州臨海人寶祐四年進士官至吏部郞中其學出於陳器之器之出於朱子故其説易惟以洛閩爲宗是編成於咸淳丙辰合程子傳朱子本義爲一書而采二子之遺説附錄其下意在理數兼通又引程朱之語以羽翼程朱亦愈於逞臆鑿空務求奇於舊説之外者惟程子傳用王弼本而朱子本義則用呂祖謙所定古本楷以程子在前遂割裂朱子之書散附程傳之後沿及明永樂中胡廣等纂周易大全亦仍其誤至成矩專刻本義亦用程傳之次序鄉塾之士遂不復知有古經則楷肇其端也然楷本以經文平書而十翼之文則下一格書之其本義無所附麗者則仿諸經疏文某句至某句之例朱書其目以明之猶爲有别今本經傳一例平書而本義亦意爲割綴則愈失愈遠又非楷所及料矣
</p>
<div class="section" id="title-38"><h2>
	易學啟蒙通釋二卷<span class="jiazhu">內府藏本</span>
</h2></div>
<p class="em2">
	宋胡方平撰方平字師魯號玉齋婺源人據董眞卿周易會通載是書有方平至元己丑自序則入元已十四年矣然考熊禾跋稱己丑春讀書武夷山中有新安胡君庭芳來訪出其父書一編曰易學啟蒙通釋又劉涇跋亦稱一日約退齋熊君訪雲谷遺蹟適新安胡君庭芳來訪出易學啟蒙通釋一編謂其父玉齋平生精力盡在此書輙爲刻置書室云云則己丑乃禾與涇刋書作跋之年非方平自序之年眞卿誤也方平之學出於董夢程夢程之學出於黃幹幹朱子壻也故方平及其子一桂皆篤守朱子之説此書即發明朱子易學啟蒙之旨案朱子易學啟蒙序曰近世學者類喜談易其專於爻義者旣支離散漫而無所根據其涉於象數者又皆牽合附會而或以爲出於聖人心思智慮之所爲也若是者余竊病焉因與同志頗輯舊聞爲書四篇以示初學使毋疑於其説云云蓋易之爲道理數並存不可滯於一説朱子因程傳專主明理故兼取邵子之數以補其偏非脫畧易理惟著此書以言數也後人置本義不道惟假借此書以轉相推衍至於支離轇轕而不已是豈朱子之本旨乎方平此書雖亦專闡數學而根據朱子之書反覆詮釋所採諸書凡黄幹董銖劉爚陳埴蔡淵蔡沈六家皆朱子門人又蔡模徐幾翁詠三家模蔡淵子幾詠皆淵之門人故所衍説尚不至如他家之竟離其宗是亦讀啟蒙者所當考矣董眞卿所稱方平自序今本佚之惟存後序一篇朱彝尊經義考乃竟以朱子原序爲方平之序可謂千慮之一失徐氏通志堂刻本於此序之末題淳熙丙午暮春旣望雲臺眞逸手記是顯著朱子之别號矣而其標目乃稱易學啟蒙通釋序淳熙丙午下距至元己丑凡一百一十三年朱子安知有通釋乎今刋正之俾無滋後來之疑焉
</p>
<div class="section" id="title-39"><h2>
	三易備遺十卷<span class="jiazhu">內府藏本</span>
</h2></div>
<p class="em2">
	宋朱元昇撰其子士立補葺元昇字日華里貫未詳惟卷首載咸淳八年兩浙提刑家鉉翁進書狀稱承節郞差處州龍泉遂昌慶元及建寧松溪政和巡檢朱元昇卷末士立跋稱咸淳庚午備遺成帙則堂家先生用聞於朝三載先子殁云云疑其即終於是官庚午爲咸淳六年而狀署八年殆傳寫誤六爲八歟其書本河圖洛書一卷連山三卷歸藏三卷周易三卷元昇自序亦兼言三易而鉉翁進狀特稱其著中天歸藏書數萬言未詳其故豈以先天後天皆儒者所傳述而中天之説元昇創之故標舉見異耶然干寶周禮註稱伏羲之易小成爲先天神農之易中成爲中天黃帝之易大成爲後天則中天實亦古名非新義也元昇學本邵子其言河圖洛書則祖劉牧其言連山以卦位配夏時之氣候其言歸藏以干支之納音配卦爻其言周易則闡反對互體之旨雖未必眞合周官太卜之舊而冥心求索以求一合亦可謂好學深思者過而存之或亦足備説易者之參考耳
</p>
<div class="section" id="title-40"><h2>
	周易集説四十卷<span class="jiazhu">內府藏本</span>
</h2></div>
<p class="em2">
	宋俞琰撰琰字玉吾吳縣人生宋寶祐初入元隱居著書徵授温州學錄不赴至延祐初年卒生平邃於易學初裒諸家之説爲大易會要一百三十卷後乃掇其精華以著是編始於至元甲申至至大辛亥凡四易稿其初主程朱之説後乃於程朱之外自出新義嘗與孟淳講坤之六二謂六二旣中且正是以其德直方惟從乾陽之大不習坤陰之小故无不利如此之類其説頗異至謂尚書顧命天球河圖在東序河圖與天球並列則河圖亦是玉名如此之類則太奇矣然其覃精研思積三四十年實有冥心獨造發前人所未發者固不可廢也據琰自作後序尚有讀易舉要讀易須知易圖纂要易經考證易傳考證六十四卦圖古占法卦爻象占分類易圖合璧連珠易外別傳諸書今惟易外别傳有本單行讀易舉要易圖纂要見永樂大典餘皆未見序稱諸編皆舊所作將毁之而皃輩以爲可惜又略加改竄而存於後則舊刻本附此數書今佚之矣
</p>
<div class="section" id="title-41"><h2>
	讀易舉要四卷<span class="jiazhu">永樂大典本</span>
</h2></div>
<p class="em2">
	宋俞琰撰是書文淵閣書目焦竑經籍志朱睦㮮授經圖皆著於錄然外間傳本殊稀故朱彝尊經義考亦云未見今惟永樂大典尚散見於各韻之中可以採輯謹裒合編次仍定爲四卷考琰之集説以朱子爲宗而此書論剛柔往來則以兩卦反對見義例以泰否二卦彖辭較朱子卦變之説更近自然其易圖多本邵子而此書論象數之學則駁張行成以元亨利貞爲周易起數於四之証蓋不爲苟同者至於田疇謂積乾坤屯蒙需訟之策至於師而六軍之數皆全史璿謂革居四十九應大衍之數故云天地革而四時成節居六十而甲子一周故云天地節而四時成皆以偶合之見窺聖人作易之意琰顧取之則殊非本旨然琰於易苦思力索積平生之力爲之意所獨契亦往往超出前人所列諸家著述雖多本於晁公武陳振孫兩家而名字爵里間有異同亦可資考証固宜與所撰集説並行也琰别有六十四卦圖易圖合璧連珠易圖纂要諸書舊與此書合刻修永樂大典之時割裂龎襍淆其端緒惟八分爲十六十六分爲三十二兩圖猶標俞琰纂圖之目其餘諸圖盡冒讀易舉要之名合併爲一殊爲瞀亂今悉考訂汰除以還其舊焉
</p>
<div class="section" id="title-42"><h2>
	周易象義十六卷<span class="jiazhu">永樂大典本</span>
</h2></div>
<p class="em2">
	宋丁易東撰易東字漢臣武陵人仕至朝奉大夫太府寺簿兼樞密院編修官入元不仕教授鄉里以終是編因易象以明義故曰象義其取象之例凡十有二曰本體即乾天坤地之類曰互體即襍物撰德之旨曰卦變彖所謂大往小來傳所謂柔來文剛剛上文柔是也曰正應傳所謂剛柔內外之應是也曰動爻陽老則變爲陰陰老則變爲陽是也曰變卦左傳所載古人占筮之法曰乾之姤乾之同人是也曰伏卦乾則伏坤震則伏巽説卦所謂天地定位雷風相薄是也曰互對即漢儒之旁通卦義與伏通而有本體全體之異曰反對損之與益五二之詞同夬之與姤四三之辭同可以類推者是也曰比爻初比二二比三是也曰原畫陽皆屬乾陰皆屬坤是也曰納甲蠱之先甲後甲巽之先庚後庚是也其於前人舊説大抵以李鼎祚周易集解朱震漢上易傳爲宗而又謂李失之泥朱傷於巧故不主一家如卦變之説則取邵子朱子變卦之説則取沈該都絜筮占之説則取朱子蔡淵馮椅遠紹旁搜要歸於變動不居之旨亦言象者所當考也諸家著錄多作十卷惟朱睦㮮授經圖作易傳十二卷焦竑經籍志作易傳十四卷考易東所著别無易傳之名蓋即此編朱氏併其論例一卷數之爲十一卷焦氏又併其大衍索隱三卷數之遂爲十四卷耳朱彝尊經義考作十卷註曰存然世所傳本殘缺特甚僅存十之二三惟散見永樂大典中者排比其文僅缺豫隨无妄大壯睽蹇中孚七卦及晉卦之後四爻餘皆完具與殘本互相參補遂還舊觀以篇頁頗繁謹析爲一十六卷以便循覽原本附有大衍策數諸圖多已見大衍索隱中今不複錄其論例一卷自述撰著之旨頗備今仍錄以弁首焉
</p>
<div class="section" id="title-43"><h2>
	易圖通變五卷易筮通變三卷<span class="jiazhu">兩江總督採進本</span>
</h2></div>
<p class="em2">
	宋雷思齊撰思齊字齊賢臨川人宋亡之後棄儒服爲道士居烏石觀後終於廣信事迹具袁桷所撰墓誌銘是編前有揭徯斯序稱所著有老子本義莊子旨義數十卷及和陶詩三卷吳全節序又稱其有文集二十卷今皆未見惟此二書存其易圖通變自序謂河圖之數以八卦成列相盪相錯參天兩地參伍以變其數實爲四十而以其十五會通於中所述河圖洛書參天兩地倚數之圖錯綜會變等圖及河圖遺論大旨以天一爲坎地二爲坤天三爲震地四爲巽天七爲兌地六爲乾天九爲離地八爲艮而五十則爲虛數其説雖與先儒不同而按以出震齊巽之義亦頗相脗合林至易裨傳序所謂易道變化不窮得其一端皆足以爲説者也其易筮通變凡五篇一曰卜筮二曰立卦三曰九六四曰衍數五曰命蓍亦多自岀新意不主舊法白雲霽道藏目錄載二書於太玄部若字號中蓋圖書之學實出道家思齊又本道士衍説之以附於易固亦有由云
</p> 



</div></body></html>