<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷八十一·史部三十七（政書類一）</title></head><body><div id="text">

<p>
<strong>欽定四庫全書總目卷八十一</strong>
</p>
<div class="section" id="title-0"><h1>
	史部三十七
</h1><hr/></div>
<div class="section" id="title-1"><h2>
	政書類一
</h2></div>
<p class="em2">
	志藝文者有故事一類其間祖宗創法奕葉愼守者爲一朝之故事後鑒前師與時損益者爲前代之故事史家著錄大抵前代事也隋志載漢武故事濫及稗官唐志載魏文貞故事横牽家傳循名悞列義例殊乖今總核遺文惟以國政朝章六官所職者入於斯類以符周官故府之遺至儀注條格舊皆別出然均爲成憲義可同歸惟我皇上制作日新垂模冊府業已恭登新笈未可仍襲舊名考錢溥秘閣書目有政書一類謹據以標目見綜括古今之義焉
</p>
<div class="section" id="title-2"><h2>
	通典二百卷<span class="jiazhu">内府藏本</span>
</h2></div>
<p class="em2">
	唐杜佑撰佑字君卿京兆萬年人以蔭補濟南參軍事厯官至檢校司徒同中書門下平章事守太保致仕諡安簡事蹟具唐書本傳先是劉秩倣周官之法摭拾百家分門詮次作政典三十五卷佑以爲未備因廣其所闕參益新體勒爲此書凡分八門曰食貨曰選舉曰職官曰禮曰樂曰兵刑曰州郡曰邊防每門又各分子目自序謂旣富而教故先食貨行教化在設官故次職官任官在於審材故次選舉人才得而治以理乃興禮樂故次禮次樂教化隳則用刑罸故次兵次刑設州郡分領故次州郡而終之以邊防所載上溯黃虞訖於唐之天寳肅代以後間有沿革亦附載注中其中如食貨門之賦稅載周官貢賦而太宰所掌九貢之法失載載北齊租調之法河淸三年令民十八受田輸租調而露田之數失載錢幣不載陳永定元年制四柱錢法榷酤不載後周榷酒坊法選舉門不載齊明帝時制士人品第有九品之科小人之官復有五等法考績不載宋齊間治民之官以三年六年爲小滿遷換法職官門如周禮地官有舍人上士二人掌宫中之政乃云中書舍人魏置又隋書大業時改内史監爲内書監乃僅云改内史侍耶爲内書侍郎又集賢殿書院載梁有文德殿藏書不知宋巳有聰明觀藏書之所似此之類未免間有挂漏兵門所列諸子目如分引退取之引退佯敗取之爲二門分出其不意擊其不備攻其不整爲三門未免稍涉繁冗而火獸火鳥之類尤近於戲劇州郡門分九州以敘沿革而信都郡冀州當屬兗而誤屬冀又極詆水經及酈道元水經注爲僻書詭誕不經未免過當邊防門所載多數萬里外重譯乃通之國亦有僅傳其名不通朝貢者旣不臨邊亦無事於防題曰邊防名實亦舛然其傳取五經羣史及漢魏六朝人文集奏疏之有裨得失者毎事以類相從凡厯代沿革悉爲記載詳而不煩簡而有要元元本本皆爲有用之實學非徒資記問者可比考唐以前之掌故者兹編其淵海矣至其各門徵引尚書周書諸條多存舊詁如食貨門引尚書下土墳壚注謂壚疎也與孔疏所引說文黒剛士也互異又瑶琨篠簜注篠竹箭簜大竹亦傳疏所未備職官門引周官太宰之屬有司會逆羣吏之治而聽其會計注云逆謂受也受而鉤考之可知得失多少較賈公彦疏頗爲明晰似此之類尤頗有補於經訓宋鄭樵作通志與馬端臨作文獻通考悉以是書爲藍本然鄭多泛雜無歸馬或詳畧失當均不及是書之精核也
</p>
<div class="section" id="title-3"><h2>
	唐會要一百卷<span class="jiazhu">浙江江啟淑家藏本</span>
</h2></div>
<p class="em2">
	宋王溥撰溥字齊物幷州祁人漢乾祐中登進士第一周廣順初拜端明殿學士恭帝嗣位官右僕射入宋仍故官進司空同平章事監修國史加太子太師封祁國公卒諡康定事迹具宋史本傳初唐蘇冕嘗次高祖至德宗九朝之事爲會要四十卷宣宗大中七年又詔楊紹復等次德宗以來事爲續會要四十卷以崔鉉監修叚公路北戶錄所稱會要即冕等之書也惟宣宗以後記載尚缺溥因復採宣宗至唐末事續之爲新編唐會要一百卷建隆二年正月奏御詔藏史館書凡分目五百十有四於唐代沿革損益之制極其詳核官號内有識量忠諫舉賢委任崇樊諸條亦頗載事蹟其細瑣典故不能槪以定目者則別爲雜錄附於各條之後又間載蘇冕駁議義例該備有裨考証今僅傳抄本脫誤頗多八卷題曰郊儀而所載乃南唐事九卷題曰雜郊儀而所載乃唐初奏疏皆與目錄不相應七卷十卷亦多錯入他文蓋原書殘缺而後人妄摭竄入以盈卷帙又一別本所闕四卷亦同而有補亡四卷採摭諸書所載唐事依原目編類雖未必合溥之舊本而宏綱細目約畧粗具猶可以見其大凡今據以錄入仍各註補字於標目之下以示區別焉
</p>
<div class="section" id="title-4"><h2>
	五代會要三十卷<span class="jiazhu">兩江總督採進本</span>
</h2></div>
<p class="em2">
	宋王溥撰五代干戈俶攘百度凌夷故府遺規多未暇修舉然五十年間法制典章尚畧具於累朝實錄溥因檢尋舊史條分件繫類輯成編建隆二年與唐會要並進詔藏史館後歐陽修作五代史僅列司天職方二考其他均未之及如晉叚顒劉昫等之議廟制用王朴之議樂皆事關鉅典亦畧而不詳又如經籍鏤板昉自長興千古官書肇端於是崇文善政豈宜削而不書乃一槪刋除尤爲漏畧頼溥是編得以收放失之舊聞厥功甚偉至於租稅類中載周世宗讀長慶集見元微之所上均田表因令製素成圖頒賜諸道而歐史乃云世宗見元微之均田圖是直以圖爲元微之作乖舛尤甚微溥是編亦無由訂歐史之謬也蓋歐史務談褒貶爲春秋之遺法是編務核典章爲周官之舊例各明一義相輔而行讀五代史者又何可無此一書哉
</p>
<div class="section" id="title-5"><h2>
	宋朝事實二十卷<span class="jiazhu">永樂大典本</span>
</h2></div>
<p class="em2">
	宋李攸撰文獻通考作李伋按攸字好德義從洪範若作伋字與好德之意不符宋史藝文志亦作李攸通考蓋傳寫誤也陳振孫書錄解題稱其官爲承議郎而不詳其里貫原序稱政和初編輯西山圖經九域志等書瀘帥孫義叟招之書上轉一官張浚入朝約與俱以家事辭攷西山屬成都府瀘州屬潼川路則攸當爲蜀人其曰張浚入朝蓋紹興四年浚自川陝宣撫使召還時也其書據原序蓋上起建隆下迄宣和凡六十卷其三十卷先聞於時後以餘三十卷上之因語觸秦檜寢其書不報故晁陳二家書目俱作三十卷與序相合而趙希弁讀書附志宋史藝文志乃俱作三十五卷今書中有高孝兩朝登極赦詔及紹興間南郊赦詔而紀元亦迄於紹興殆又有所附益兼及南宋之初歟攸熟於掌故經靖康兵燹之後圖籍散佚獨汲汲搜輯舊聞使一代典章粲然具備其用力頗爲勤摯所載厯朝登極南郊大赦詔令太宗親製趙普碑銘西京崇福宫記景靈西宫記大晟樂記往往爲宋文鑑名臣碑傳琬琰集播芳大全諸書所闕漏他如宗室換官之制不見於宋史職官志郊祀勘箭之儀不詳於禮志太廟崇寧廟圖紫宸殿集英殿上壽賜宴再坐立班起居諸圖宫架鼓吹十二按圖尤爲記宋代掌故者所未備至其事蹟之異同年月之先後紀載之詳畧尤多可與東都事畧續通鑑長編及宋史互相叅訂又如石晉賂契丹十六州分代北山前山後足訂薛歐五代史稱山後十六州之誤周世宗兵下三關並載淤口關亦足補薛歐二史祗載瓦橋益津二關之闕當時如江少虞事實類苑錦繡萬花谷多引用之宋史亦多採用其文第原本久佚惟散見於永樂大典各韻下者尚存梗槪而割裂瑣碎莫由考見其體例惟趙希弁讀書附志稱祖宗世次登極紀元詔書聖學御製郊廟道釋玉牒公主官職爵邑勛臣配享宰執拜罷科目儀注兵刑律厯籍田財用削平僣僞陞降州縣經畧幽燕之類具載本末云云蓋即當日之門目今據以分類編次釐爲二十卷雖未悉復原書之舊而綱舉目從咸歸條貫亦得其十之七八矣攸別有通今集二十卷宋史藝文志入故事類今佚不傳又嘗上書秦檜戒以居寵思危尤爲侃侃不阿則其人亦足重不獨以博洽見長矣
</p>
<div class="section" id="title-6"><h2>
	建炎以來朝野雜記四十卷<span class="jiazhu">兩淮鹽政採進本</span>
</h2></div>
<p class="em2">
	宋李心傳撰心傳有建炎以來繫年要錄已著錄心傳長於史學凡朝章國典多所諳悉是書取南渡以後事跡分門編類甲集二十卷分上德郊廟典禮制作朝事時事故事雜事官制取士財賦兵馬邊防十三門乙集二十卷少郊廟一門而末卷別出邊事亦十三門每門各分子目雖以雜記爲名其體例實同會要蓋與建炎以來繫年要錄互相經緯者也甲集成於嘉泰二年乙集成於嘉定九年書前各自有序周密齊東野語嘗論所載趙師睪犬吠乃鄭斗所造以報撻武學生之憤許及之屈膝費士寅狥竇亦皆不得志報私讐者撰造醜詆所謂韓侂冑僣逆之類悉無其實云云蓋掇拾羣言失眞者固亦不免然於高孝光寧四朝禮樂刑政之大以及職官科舉兵農食貨無不該具首尾完贍多有馬端臨文獻通考章俊卿山堂考索及宋史諸志所未載故通考稱爲南渡以來野史之最詳者王士禎居易錄亦稱其大綱細目粲然悉備爲史家之巨擘言宋事者當必於是有徴焉其書在宋有成都辛氏刋本并冠以國史本傳曁宣取繫年要錄指揮數通今惟寫本僅存案張端義貴耳三集序稱心傳告以朝野雜記丁戊二集將成則是書尚不止於甲乙二集而書錄解題及宋史本傳均未之及殆以晩年所輯書雖成而未出故世不得見歟
</p>
<div class="section" id="title-7"><h2>
	西漢會要七十卷<span class="jiazhu">浙江汪啓淑家藏本</span>
</h2></div>
<p class="em2">
	宋徐天麟撰天麟字仲祥臨江人開禧元年進士調撫州教授厯武學博士通判惠潭二州權知英德府事蹟附見宋史徐夢莘傳傳稱天麟爲通直郎得之之子夢莘之從子晁公武讀書志則稱爲夢莘之子考樓鑰攻媿集有西漢會要序日徐思叔爲左氏國記其兄秘閣商老爲北盟錄巳而思叔之子孟堅著漢官考次子仲祥又作漢會要商老夢莘之字思叔得之之字也然則史不誤而晁氏誤矣其書仿唐會要之體取漢書所載制度典章見於紀志表傳者以類相從分門編載其無可隸者亦依蘇冕舊例以雜錄附之凡分十有五門共三百六十七事嘉定四年具表進之於朝有旨付尚書省藏之秘閣班固書最稱博贍於一代禮樂刑政悉綜括其大端而理密文繁驟難得其體要天麟爲之區分别白經緯本末一一犁然其詮次樞爲精審惟所採秪據本史故於漢制之見於他書者槩不採掇未免失之於隘又如輿服門中於司馬相如揚雄諸賦鋪張揚厲之語一槪摘入殊非事實亦爲有乖義例然其貫串詳洽實未有能過之者昔人稱顔師古爲漢書功臣若天麟者固亦無愧斯目矣
</p>
<div class="section" id="title-8"><h2>
	東漢會要四十卷<span class="jiazhu">浙江范懋柱家天一閣藏本</span>
</h2></div>
<p class="em2">
	宋徐天麟撰天麟官撫州教授時旣奏進西漢會要後官武學博士時續成此書於寶慶二年復奏進之其體例皆與前書相合所列亦十五門分三百八十四事惟西漢會要不加論斷而此書則間附以案語及雜引他人論說蓋亦用蘇冕駁議之例也東漢自光武中興明章嗣軌皆汲汲以修舉廢墜爲事典章文物視西京爲盛而當時載筆之事如東觀記及華嶠司馬彪袁宏之類遺編斷簡亦間有流傳他若漢官儀漢雜事漢舊儀諸書爲傳註所徵引者亦頗犁然可攷故東漢一代故事較西漢差爲詳備天麟据范書爲本而旁貫諸家悉加裒次其分門區目排比整齊實深有裨於考証中間如獻帝子濟陰王熙山陽王懿濟北王邈東海王敦雖爲曹氏所置旋即降爲列侯然旣以封建立國自當著之帝系皇子條下以表其實乃因范書無傳遂削而不書未免闕漏又天麟自序中稱劉昭因范氏遺緒注補八志而不知其爲司馬彪續漢書志實非范書晁公武巳譏之則亦偶然失檢然其大體詳密即稍有踳駁固不足以爲累也其書世所傳者皆据宋本傳抄第三十七三十八兩卷全缺三十六三十九兩卷亦各佚其半無可攷補今亦並仍之焉
</p>
<div class="section" id="title-9"><h2>
	漢制考四卷<span class="jiazhu">雨江總督採進本</span>
</h2></div>
<p class="em2">
	宋王應麟撰應麟有周易鄭康成注已著錄是編因漢書續漢書諸志於當日制度多詳於大端畧於細目因撫采諸家經注及說文諸書所載鈎稽排纂以補其遺頗足以資考証又以唐時賈孔諸疏去古已遠方言土俗時異名殊所謂某物如今某物某事如今某事者往往循文箋釋於舊文不必悉符亦一一詳爲訂辨如周禮疏不知歩摇假紒及五夜儀禮疏不知偃領之類不一而足應麟皆爲旁引証明又周禮大史職注云大史抱式疏曰占文謂之式應麟則别引藝文志羡門式法以解之考式者候時之儀器史記日者列傳旋式正棊漢書王莽傳天文郎按式於前日時加某皆指此器所引亦較舊義爲長其中偶失考定者如士師職注云三公出城郡督郵盗賊道蓋漢時郡掾分部屬縣爲督郵其分治各曹者亦名督郵故朱博傳云爲督郵書掾此督郵盗賊蓋掾主捕盗賊者其不加掾字猶巴郡太守張納碑陰書督盗賊枳李街也此職又主爲三公導行故云督郵盗賊道道導字古通用也賈公彦疏乃謂使舊爲盗賊之人督察郵行往來於義爲誤應麟沿用其說未免千慮之一失要其大致精核具冇依據較南宋末年諸人侈空談而鮮實徴者其分量相去遠矣
</p>
<div class="section" id="title-10"><h2>
	文獻通考三百四十八卷<span class="jiazhu">内府藏本</span>
</h2></div>
<p class="em2">
	元馬端臨撰端臨字貴與江西樂平人宋宰相廷鸞之子也咸淳中漕試第一會廷鸞忤賈似道去國端臨因留侍養不與計偕元初起爲柯山書院山長後終於台州儒學教授是書凡田賦考七卷錢幣考二卷戶口考二卷職役考二卷征榷考六卷市糴考二卷土貢考一卷國用考五卷選舉考十二卷學校考七卷職官考二十一卷郊社考三十三卷宗廟考十五卷王禮考二十二卷樂考三十一卷兵考十八卷刑考十二卷經籍考七十八卷帝系考十卷封建考十八卷象緯考二十七卷物異考二十卷輿地考十八卷四裔考二十四卷其書以杜佑通典爲藍本田賦等十九門皆因通典而離析之經籍帝系封建象緯物異五門則廣通典所未及也自序謂引古經史調之文參以唐宋以來諸臣之奏疏諸儒之議論謂之獻故名曰文獻通考中如田賦考載唐租庸調之制而據唐會要則自開元十六年以後其法屢改載五代田賦之制而據五代會要尚有天成四年戶部奏定三京諸府夏秋稅法一事乃一槪畧之楊炎定兩稅法奏疏最關沿革亦佚不載賦役考載口算之制而漢書永建四年除三輔三年逋租過更口算芻槀詔書不載征榷考詳載鹽鐵而五代會要後唐長興四年諸道鹽鐵轉運使奏定鹽鐵條例不載又雜稅載果菜之稅而漢書永元六年流民販賣勿出租稅詔不載國用門載漕運興廢而後漢書建武七年罷護漕都尉建初三年罷常山諸處河漕不載其載唐代東都及鄭州諸處漕運措置亦不及唐會要之詳厯代賑恤於漢旣載本始四年之詔而畧三年郡國傷旱甚者民母出租賦之詔選舉考詳載兩漢之選舉而漢書元封四年詔舉茂才異等始元元年遣廷尉持節行郡國舉賢良永光元年詔舉樸質敦厚遜讓有行者光祿歲以此科第郎從官俱不載學校考辨先聖先師之分而唐會要貞觀二十一年詔以孔子爲先聖顔囘等爲先師之制不載至職官考則全錄杜佑通典五代建置尤敘述寥寥核以王溥五代會要孫逢吉職官分紀僅得其十之一二郊社考多引經典而尚書之肆類于上帝不載逸周書白虎通三輔黃圖所載周明堂之制最詳亦不及徴引又載厯代明堂之制而梁武帝改作明堂詳於隋書禮儀志者不載地祗之祭秖引周官及禮記郊特性而禮運祭地瘗繪及考工記玉人兩圭五寸祀地之文不載漢祀后士之制秪載漢舊儀祭地河東而漢官儀北郊壇在城西北諸制不載又雩祭引左傳周禮注疏而禮記祭法雩宗祭水旱也爾雅舞號雩也皆不載祭日月秖引禮記周禮而大戴禮天子春朝朝日秋暮夕月及尚書大傳古者帝王以正月朝迎日於東郊皆不載於漢制旣載宣帝時成山祠日萊山祠月而建始時罷此祠復立於長安城事又不載社稷門引各經注疏所論社制而周書作雒篇建社之制及蔡邕獨斷所載天子大社之制皆不載祀山川亦引經傳而儀禮覲禮祭山丘陵升祭川沈爾雅祭山曰庪縣祭川曰浮沈皆不載又分代詳載而獨畧北齊天保元年分遣使人致祭於五岳四瀆宗廟考載後魏七廟之制秪引禮志改七廟之詔不知興建沿革詳於孫惠蔚本傳又唐初建七廟新唐書禮樂志多畧而不參用舊唐書禮儀志王禮考載周之朝儀而不引周書王會解又詳載厯代朝儀而不載史記秦本紀始皇三十五年營作朝宫載漢代朝儀而不載續漢書禮儀志所載常朝之制又輿服之載於史志者必詳敘卿士大夫如漢制二干石車朱兩旛之類所以明差等也而一槪從畧樂考載五代廟樂不如五代會要之詳兵考載晉兵制至悼公四年而止其後治兵邾南甲車四千乘不載載魯兵制自昭公蒐紅始而成公元年作丘甲襄公十一年作三軍昭公五年舍中軍俱不載經籍考卷帙雖繁然但據晁陳二家之目參以諸家著錄遺漏宏多輿地考亦本歐陽忞輿地廣記罕所訂補大抵門類旣多卷繁帙重未免取彼失此然其條分縷析使稽古者可以按類而考又其所載宋制最詳多宋史各志所未備按語亦多能貫穿古今折衷至當雖稍遜通典之簡嚴而詳贍實爲過之非鄭樵通志所及也
</p>
<div class="section" id="title-11"><h2>
	明會典一百八十卷<span class="jiazhu">江蘇巡撫採進本</span>
</h2></div>
<p class="em2">
	明宏治十年奉勅撰十五年書成正德四年重校刋行故卷端有孝宗武宗兩序其總裁官爲大學士李東陽焦芳楊廷和副總裁官爲吏部尚書梁儲纂修官爲翰林院學士毛紀侍講學士傅珪侍讀毛澄朱希周編修潘辰並列銜卷首然皆武宗時重校諸臣其原修之大學士徐溥等竟不列名未詳當日何意也其體例以六部爲綱吏禮兵工四部諸司各有事例者則以司分戶刑二部諸司但分省而治其一事例者則以科分故一百八十卷中宗人府自爲一卷弁首外餘第二卷至一百六十三卷皆六部之掌故一百六十四卷至一百七十八卷爲諸文職末二卷爲諸武職特附見其職守沿革而已南京諸曹則分附北京諸曹末不别立條目惟體例與北京異者乃别出焉其官制前後不同者如太常司改爲太常寺之類則書其舊名而注曰後改爲某官其别開公署者如鴻臚寺本爲儀禮司之類則書其新名而注曰本爲某官其戶口貢賦之盈縮制度科條之改易亦相連併載以見變通剏建之由大抵以洪武二十六年諸司職掌爲主而參以祖訓大誥大明令大明集禮洪武禮制禮儀定式稽古定制孝慈錄教民榜文大明律軍法定律憲綱十二書於一代典章最爲賅備凡史志之所未詳此皆具有始末足以備後來之考証其後嘉靖八年復命閣臣續修會典五十三卷萬曆四年又續修會典二百二十八卷今皆未見其本莫知存佚殆以嘉靖時祀典太濫萬曆時秕政孔多不足爲訓故世不甚傳歟
</p>
<div class="section" id="title-12"><h2>
	七國攷十四卷<span class="jiazhu">兩淮馬裕家藏本</span>
</h2></div>
<p class="em2">
	明董說撰說有易發已著錄是編載秦齊楚趙韓魏燕七國制度分職官食貨都邑宫室國名羣禮音樂器服雜記喪制兵制刑法災異瑣徴十四門皆採掇諸書以相佐證畧如會要之體大致以戰國策史記爲本而以諸子雜史補其遺缺其所援引如劉向列仙傳張華感應類從志子華子符子王嘉拾遺記之類或文士之寓言或小說之雜記皆據爲典要而月令所載太尉大酋之屬注者明曰秦官乃反遺漏未免去取不倫又旣以七國爲名自應始自分晉以後而秦之寺人上引車轔楚之兩廣遠徴左傳則於斷限有乖新序載魏王欲爲中天之臺許琯諌止未必實有其事即有之亦議而未行而魏宫室門中乃出一中天臺莊子載無盛鶴列於麗譙蓋城闕之通名非魏所獨有乃於魏宫室中標一目曰麗譙琴操載韓殺聶政之父乃古來之常制非韓所剏乃於韓刑法中標一目曰殺亦嫌於苟盈卷帙至於秦水心劍事本見續齊諧記乃云白帖秦舍晉侯於靈臺本見左傳乃云列女傳亦往往不得其出典觀其前後無序跋而齊職官門注封君后妃附乃祗有封君而無后妃殆說未成之稿偶爲後人傳錄歟然春秋以前之制度有經傳可稽秦漢以下之故事有史志可考惟七雄雲擾策士縱橫中間一二百年典章制作實蕩然不可復徴說能參考諸書排比鈎貫尚一一各得其崖畧俾考古者有徴焉雖間傷蕪漫固不妨過而存之矣
</p>
<div class="section" id="title-13"><h2>
	欽定大淸會典一百卷
</h2></div>
<p class="em2">
	乾隆二十九年奉勅撰伏考國朝會典初修於康熙三十三年續修於雍正五年至是凡三經釐定典章彌備條目彌詳考昔成周之制百度分治以六官六官統彚於周禮聖人經世之樞要於是乎在雖越數千載時勢異宜政令不能不增法制不能不改職守亦不能不分難復拘限以六官而其以官統事以事隸官則實萬古之大經莫能易也故厯代所傳如唐六典元典章明會典逓有損益而宏綱巨目不甚相遠然其書之善否則不盡繫編纂之工拙而繫乎政令之得失蓋一朝之會典即記一朝之故事故事之所有不能刪而不書故事之所無亦不能飾而虛載故事有善有不善亦不能有所點竄變易如唐六典中先頒祥瑞之名日分爲三等以待天下之奏報殆於上下相罔然當時有此制秉筆者不能不載也又如至正條格中偏駁不公之令經御題指摘者人人咸喻其非然亦當時有此制秉筆者不能不載也國多粃政安怪書多駁文乎至於周禮一經朱子稱其盛水不漏亦其時體國經野事事爲萬世開太平故其書亦傳之萬世尊爲法守非周公有所塗飾於其間也我國家列聖相承文謨武烈垂裕無疆規畫旣皆盡善我皇上執兩用中隨時損益又張弛皆衷於道增刪悉合其宜則是書之體裁精密條理分明足以方駕周禮者實聖主鴻猷上軼豐鎬也夫豈厯代規條所能望見涯涘乎
</p>
<div class="section" id="title-14"><h2>
	欽定大淸會典則例一百八十卷
</h2></div>
<p class="em2">
	乾隆二十九年奉勅撰與大淸會典同時告成會典原本以則例散附各條下蓋沿厯代之舊體至是乃各爲編錄使一具政令之大綱一備沿革之細目互相經緯條理益明考周禮爲一代之典制而六官所職其文頗畧其見於諸書者如都城之廣狹左傳稱先王之制大都不過參國之一中五之一小九之一逸周書作雒解稱大縣城方王城三之一小縣城方王城九之一其文相合當爲周之舊典而周禮無之又太子生之禮左傳稱接以太牢卜士負之士妻食之禮記内則所載文雖稍詳其事並同當亦爲周之舊典而周禮亦無之知周禮舉其要而度數節次之詳則故府别有其記載與六典相輔又左傳載王以鞏伯宴而私賄之使相告之曰非禮也勿籍知當日王室之禮或改於舊必籍而記之以爲故事其書雖不傳其文則旁見側出散在古籍者尚灼然可考也然則會典之外别爲則例正三代之古義矣其間隨時損益之迹悉出聖人之化裁蓋帝王剏制顯庸有百世不變之大經詩所謂不愆不亡率由舊章是也有因事制宜之大用記所謂一張一弛文武之道是也即政典之因革以仰窺皇心之運量精一執中具昭於是豈徒備掌故而已哉
</p>
<div class="section" id="title-15"><h2>
	欽定續文獻通考二百五十二卷
</h2></div>
<p class="em2">
	乾隆十二年奉勅撰馬端臨文獻通考斷自宋寧宗嘉定以前採摭宏富體例詳該元以來無能繼作明王圻始捃拾補綴爲續文獻通考二百五十四卷體例糅雜顚舛叢生遂使數典之書變爲兔園之策論者病焉然終明之世亦無能改修豈非以包括厯朝委曲繁重難於蒐羅而條貫之哉我皇上化洽觀文道隆稽古特命博徴舊籍綜述斯編黜上海之野文補鄱陽之巨帙採宋遼金元明五朝事迹議論彚爲是書初議於馬氏原目之外增朔閏河渠氏族六書四門嗣奉勅修續通志以天文畧可該朔閏地理畧原首河渠氏族六書更鄭樵之舊部旣一時並撰即無容兩笈複陳故二十四門仍從馬氏之原目其中如錢幣考之載鈔銀象緯考之詳推歩於所必增者乃增物異考之不言徴應經籍考之不錄佚亡於所當減者乃減亦不似王氏之橫生枝節多出贅疣大抵事迹先徴正史而參以說部襍編議論博取文集而佐以史評語錄其王圻舊本間有一長可取者沙中金屑亦不廢捜求然所存者十分不及其一矣至於考證異同辨訂疑似王本固爲疎陋即馬本亦畧而未詳兹皆本本元元各附案語一折衷於聖裁典核精密纎悉不遺尤二書所不逮焉蓋王圻著述務以炫博故所續通考及稗史彚編三才圖會之類動盈二三百卷而無所取材此書則每成一類即先呈御覽隨事指示務使旣博且精故非惟可廢王氏之書即馬氏之書厯來推爲絶作亦陶鑄之而有餘也
</p>
<div class="section" id="title-16"><h2>
	欽定皇朝文獻通考二百六十六卷
</h2></div>
<p class="em2">
	乾隆十二年奉勅撰初與五朝續文獻通考共爲一編乾隆二十六年以前朝舊事例用平書而述昭代之典章錄列朝之詔諭尊稱鴻號於禮當出格跳行體例迥殊難於畫一遂命自開國以後别自爲書後續通典續通志皆古今分帙即用此書之例也其二十四門初亦仍馬氏之目嗣以宗廟考中用馬氏舊例附錄羣廟因而載入勅建諸祠仰蒙睿鑒周詳綸音訓示申明禮制釐定典章載筆諸臣始共知尊卑有分名實難淆恍然於踵謬沿訛之失乃恪遵聖諭别立羣廟一門增原目爲二十五其中子目自賦增八旗田制錢幣增銀色銀直及囘部普兒戶口增八旗壯丁土貢增外藩學校增八旗官學宗廟增崇奉聖容之禮封建增蒙古王公皆以今制所有而加市糴刪均輸和買和糴選舉删童子科兵考刪車戰皆以今制所無而省至象緯增推歩物異刪洪範五行國用分爲九目尊號册封之典自帝系移入王禮則斟酌而小變其例者也考馬氏所叙宋事雖以世家遺蔭多識舊文然計其編摩實在入元以後故典章放失踈畧不詳理宗以下三朝以國史北移更闕無一字<span class="jiazhu">案理宗以後國史元兵載以北歸事見宋季三朝政要序</span>今則聖聖相承功成文煥實錄記注具錄於史官公牘奏章全掌於籍氏每事皆尋源竟委賅括無遺故卷帙繁富與馬氏原本相埒夫尚書兼陳四代而周書爲多禮記亦兼述三王而周禮尤備蓋監殷監夏百度修明文獻足徴蒐羅自廣有不必求博而自博者矣
</p>
<div class="section" id="title-17"><h2>
	欽定續通典一百四十四卷
</h2></div>
<p class="em2">
	乾隆三十二年奉勅撰杜佑通典終於天寳之末是書所續自唐肅宗至德元年訖明崇禎末年凡選舉六卷職官二十二卷禮四十一卷樂七卷兵十二卷刑十六卷州郡十八卷邊防四卷食貨十八卷篇目一仍杜氏之舊惟杜氏以兵制附刑後今則兵刑各爲一篇稍有不同考古者虞廷九官有士而無司馬凡蠻夷寇賊一隸於士魯語臧文仲稱大刑用甲兵其次用斧鉞中刑用刀鋸其次用鑽笮薄刑用鞭朴則兵刑可以爲一又左傳紀少昊以祝鳩爲司馬爽鳩爲司冦而秋官夏官周禮亦分兩職則兵刑亦可爲二以事迹多寡卷帙繁簡酌爲門目之分合其宏旨仍不異也至於編纂之例唐代年祀稍遠舊典多亡五代及遼文獻靡徴史書太畧則旁搜圖籍以求詳明代見聞最近雜記實繁宋金及元著作本多遺編亦夥則嚴核異同以傳信總期於旣精旣博不濫不遺按宋史藝文志有宋自續通典二百卷今其書已亡陳振孫書錄解題載其咸平三年奉詔四年九月書成起唐至德初迄周顯德末又載王欽若言杜佑通典上下數千載爲二百卷而其中四十卷爲開元禮今之所載二百餘年亦如前書卷數時論非其重複兹編仰禀聖裁酌乎繁簡之中而九百七十八年内典制之源流政治之得失條分件繫綱舉目張誠所謂記事必提其要較諸杜氏原書實有過之無不及宋白所續更區區不足道矣
</p>
<div class="section" id="title-18"><h2>
	欽定皇朝通典一百卷
</h2></div>
<p class="em2">
	乾隆三十二年奉勅撰以八門隸事一如杜佑之舊其中條例則或革或因如錢幣附於食貨馬政附於軍禮兵制附於刑法於理相通於義有取者今亦無所更易至於古今異志不可强同如食貨典之榷酤算緡禮典之封禪前朝弊法久已爲聖代所除即一例從刪不復更存虛目又地理典以統包厯代分併靡常疆界參差名稱舛互故推原本始以九州提其大綱今旣專述本朝自宜敬遵今制况乎威弧震叠式廓昄章東届出日之邦西括無雷之國山河兩戒並隸職方近復戡定冉駹開屯列戌皇輿廣濶更非九州舊界所能包故均以大淸一統志爲斷不更以禹貢州域紊昭代之黃圖至杜氏述唐朝掌故與厯代共爲一書故皆分綴篇終其文簡畧亦體裁所限不得不然今則專勒一編式昭國典當法制修明之世鴻猷善政史不勝書故卷目加繁溢於舊笈且杜氏所採者惟開元禮爲詳今則謨烈昭垂各成完帙禮有大淸通禮皇朝禮器圖式樂有聖祖御製律吕正義皇上御製律吕正義後編刑有大淸律例兵有中樞政考地理有皇輿表大淸一統志欽定日下舊聞考盛京通志熱河志滿洲源流考皇輿西域圖志又有大淸會典及則例總其綱領八旗及六部則例具其條目故縷分件繫端委詳明用以昭示萬年誠足嫓美乎官禮又豈杜氏之掇拾殘文裒合成帙所可同日語哉
</p>
<div class="section" id="title-19"><h2>
	欽定皇朝通志二百卷
</h2></div>
<p class="em2">
	乾隆三十二年奉勅撰二十畧之目亦與鄭樵原本同而紀傳年譜則省而不作蓋實錄國史尊藏金匱與考求前代刪述舊文義例固不侔也至於二十畧中有原本繁而今汰者三都邑畧中樵兼載四裔所居非但約畧傳聞地多無據且外邦與帝京並列義亦未安今惟恭錄興京盛京京師城闕之制以統於尊諡畧中樵分三等二百十品多所臆定今惟恭錄賜諡以昭其愼金石畧中樵所採頗雜今惟恭錄列聖寳墨皇上奎章兼及御定西淸古鑑三希堂帖淳化軒帖蘭亭八柱帖諸刻餘悉不登以滌其濫有原本疎而今補者二天文畧中樵惟載歩天歌今則敬遵聖祖仁皇帝御製儀象考成靈臺儀象志皇上御製儀象考成後編會通中西之法以究象緯之運行地理畧中樵以四瀆統諸水而州縣郡道以水爲别今則於其不入四瀆者大河以北如盛京京畿諸水大江以南如浙閩甌粤諸水以及滇南漠北諸水自入南北海者並一一補載而河有重源今厎定西域而始知者亦恭錄聖製以昭示來兹有原本冗瑣而今刪併者三藝文畧中樵所列旣多舛訛校讐畧中樵所舉亦未精確圖譜畧中樵分記有記無二類而記無多至二十六門旣多虛設如擊桐試馬鬭羊對雉諸圖尤猥雜無取今並以欽定四庫全書總目爲斷以折其中有原本之所未聞者三六書畧中以國書十二字頭括形聲之變化併以欽定西域同文志臚列蒙古西畨托忒囘部諸字絲牽珠貫音義畢該非樵之穿鑿偏旁所知也七音畧中以國書合聲之法爲翻切之總鑰而兩合三合之中有上下連書有左右並書有重聲大書輕聲細書以欽定同文韻統爲華梵之通津以天竺五十字母配合成一千二百十二音又以西番三十字母别配合成四百三十四音而各釋以漢音漢音不具則取以合聲非樵株守等韻所知也昆蟲草木畧中樵分八類五朝續通志已爲補漏訂訛至於中國所無而產於遐方前代所無而出於今日如金蓮花夜亮木之類見於欽定廣羣芳譜普盤櫻額堪達罕秦達罕之類見於聖祖仁皇帝幾暇格物編北天竺烏沙爾器火鷄箬漠𩺵知時草之類見於御製詩集如奇石蜜食鷟鸑爾之類見於欽定西域圖志尤非樵之抱殘守匱所知矣蓋剏始之作考校易疎論定之餘體裁益密生於衰微之世則耳目難周生於明備之朝則編輯易富樵當宋之南渡局於見聞又草創成書無所質証故踳駁至於如斯以視遭遇昌朝仰承聖訓得以蒐羅宏富辨證精詳以成一代巨觀者其瞠乎莫逮亦良有由矣
</p>
<p class="margin2">
	謹案鄭樵通志入别史欽定續通志亦入别史均以兼有紀傳故也至皇朝通志惟有二十畧則名爲通志實與通典通考爲類故恭錄於政書之中
</p>
<div class="section" id="title-20"><h2>
	元朝典故編年考十卷<span class="jiazhu">内府藏本</span>
</h2></div>
<p class="em2">
	國朝孫承澤撰承澤有尚書集解已著錄原木不著名氏今知爲承澤作者大興志載承澤所著有元朝典故編年考與此本合也其書取元代朝廷事實分代編輯正史以外更采元人文集以附益之共爲八卷元史冗複漏畧殊乏體裁此雖不能詳悉釐正而削繁增簡具有首尾差易省覽其第九卷爲元朝秘史第十卷附遼金遺事小序謂元有秘史十卷續秘史二卷前卷載沙漠始起之事續卷載下燕京滅金之事蓋其國人所編記書藏禁中不傳偶從故家見之錄續卷末以補史所不載云云考其所引並載永樂大典元字韻中互相檢勘一一相同疑本元時秘冊明初修書者或嘗錄副以出流傳在外故承澤得而見之耳所記大都瑣屑細事且間涉荒誕蓋亦傳聞之辭輾轉失眞未足盡以爲据然究屬元代舊文世所罕覩自永樂大典以外惟見於此書與正史頗有異同存之亦足以資參訂也
</p>
<p class="em2">
	右政書類通制之屬十九部二千二百九十八卷皆文淵閣著錄
</p>
<p class="margin2">
	案纂述掌故門目多端其間以一代之書而兼六職之全者不可分屬今總而滙之謂之通制
</p> 



</div></body></html>