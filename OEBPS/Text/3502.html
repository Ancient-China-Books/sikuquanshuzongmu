<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷八十七·史部四十三（目錄類存目）</title></head><body><div id="text">

<p>
<strong>欽定四庫全書總目卷八十七</strong>
</p>
<div class="section" id="title-0"><h1>
	史部四十三
</h1><hr/></div>
<div class="section" id="title-1"><h2>
	目錄類存目
</h2></div>
<div class="section" id="title-2"><h2>
	寧藩書目一卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏初寧獻王權以永樂中改封南昌日與文士往還所纂輯及刋刻之書甚多嘉靖二十年弋陽王世子多焜求得其書目因命敎授施文明校刋行之所載書凡一百三十七種詞曲院本道家煉度齋醮諸儀俱匯焉前有多焜序及啓一通後有施文明跋多焜啓中所稱父王者乃弋陽端惠王拱樻以嘉靖初受命攝寧府事多焜後亦襲封諡曰恭懿見明史諸王世表
</p>
<div class="section" id="title-3"><h2>
	秘閣書目<span class="jiazhu">無卷數　兩淮鹽政採進本</span>
</h2></div>
<p class="em2">
	明錢溥撰溥有使交錄已著錄是編前有自序蓋其致仕歸里後所作稱自選入東閣爲史官日閱中秘書凡五十餘大橱因錄其目藏以待考近兒子山自京授職囘又錄未收書目芟其重複併爲一集所載書祇有冊數而無卷數大扺多與文淵閣書目相岀入正統六年楊士奇等奏疏一篇亦附於後黃虞稷千頃堂書目載此書爲馬愉撰而溥别有内閣書目一卷然溥序實載此書卷首疑虞稷所紀誤也
</p>
<div class="section" id="title-4"><h2>
	菉竹堂書目六卷<span class="jiazhu">兩淮鹽政採進本</span>
</h2></div>
<p class="em2">
	明葉盛撰盛有葉文莊奏議已著錄此其家藏書之目首卷日制乃官頒各書及賜書賜勅之類中爲經史子集各一卷末卷日後錄則其家所刋及自著書前有成化七年自序謂先之以制尊朝廷也葉氏書獨以爲後錄是吾一家之書也其敘列體例大率本之馬端臨經籍考然如集部別出舉業類亦畧有所增改所載凡爲册者四千六百有奇爲卷者二萬二千七百有奇在儲藏家稱極富故於舊書著錄爲多獨其不載撰人姓名頗傷闕畧又別有新書目一卷附於後中載夏言王守仁諸人集皆不與盛同時蓋其子孫所續入也
</p>
<div class="section" id="title-5"><h2>
	文苑春秋敘錄一卷<span class="jiazhu">兩江總督採進本</span>
</h2></div>
<p class="em2">
	明崔銑撰銑有讀易餘言已著錄是書自序稱夫子刪書百篇以寓懲勸後來選文家未有繼夫子之志而法尚書者乃錄漢詔疏以迄明太祖檄元文共爲百篇名曰文苑春秋爲敘錄一卷畧表作者之志自漢文以下凡十一目今已散入文苑春秋各冠本篇之首此則其单行別本也大扺皆仿尚書小序之文欲自比於王通擬經未免近妄其所去取專主明理惟漢文稍多餘則代各數篇更不足盡文章之變矣
</p>
<div class="section" id="title-6"><h2>
	寶文堂分類書目三卷<span class="jiazhu">編修程晉芳家藏本</span>
</h2></div>
<p class="em2">
	明晁瑮撰瑮字君石號春陵開州人宋太子太傅迥之後嘉靖辛丑進士官至國子監司業其子東吳字叔權嘉靖癸丑進士選翰林院庶吉士父子皆喜儲藏嘗刋行諸書有飮月圃百忍堂諸板此本以御製爲首上卷分總經五經四書性理史子文集詩詞等十二目中卷分類書子雜樂府四六經濟舉業等六目下卷分韻書政書兵書刑書陰陽醫書農圃藝譜算法圖誌年譜姓氏佛藏道藏法帖等十五目其著錄極富雖不能盡屬古本而每書下間爲注明某刻亦足以考見明人板本源流特其編次無法類目叢襍複見錯出者不一而足殊妨簡閲蓋愛博而未能精者也
</p>
<div class="section" id="title-7"><h2>
	經序錄五卷<span class="jiazhu">浙江巡撫採進本</span>
</h2></div>
<p class="em2">
	明朱睦㮮撰睦㮮旣作授經圖又取諸家說經之書各采篇首一序編爲一集以誌其槩頗嫌挂漏
</p>
<div class="section" id="title-8"><h2>
	國史經籍志六卷<span class="jiazhu">兩江總督採進本</span>
</h2></div>
<p class="em2">
	明焦竑撰竑有易筌已著錄是書首列制書類凡御製及中宫著作記註時政敕修諸書皆附焉餘分經史子集四部末附糾繆一卷則駁正漢書隋書唐書宋書諸藝文志及四庫書目崇文總目鄭樵藝文畧馬端臨經籍考晁公武讀書志諸家分門之誤蓋萬曆間陳于陛議修國史引竑專領其事書未成而罷僅成此志故仍以國史爲名顧其書叢抄舊目無所考核不論存亡率爾濫載古來目錄惟是書最不足憑世以竑負博物之名莫之敢詰往往貽誤後生其譎詞炫世又甚於楊愼之丹鉛錄矣
</p>
<div class="section" id="title-9"><h2>
	經厰書目一卷<span class="jiazhu">編修汪如藻家藏本</span>
</h2></div>
<p class="em2">
	明内府所刋書目也黃虞稷千頃堂書目有此書亦作一卷經厰即内繙經厰明世以宦官主之書籍刋板皆貯於此所列書一百十四部凡冊數頁數紙幅多寡一一詳載蓋即當時通行則例好事者錄而傳之然大扺皆習見之書甚至神童詩百家姓亦厠其中殊爲猥雜今印行之本尚有流傳往往舛錯疑誤後生蓋天祿石渠之任而以寺人領之此與唐魚朝恩判國子監何異又不止辟陽長信指揮馬鄭之前周勃張飛弹壓雷桐之右如劉知幾之所云矣明政不綱此亦一端而當時未有論及之者宜馮保刻私印其文曰内翰之章也<span class="jiazhu">按馮保印文見所作經書輯音序文末</span>
</p>
<div class="section" id="title-10"><h2>
	讀書敏求記四卷<span class="jiazhu">江蘇巡撫採進本</span>
</h2></div>
<p class="em2">
	國朝錢曾撰曾字遵王自號也是翁常熟人家富圖籍多蓄舊笈此書皆載其最佳之本手所題識彷彿歐陽修集古錄之意凡分經史子集四目經之支有六曰禮樂曰字學曰韻書曰書曰數書曰小學史之支有十曰時令曰器用曰食經曰種藝曰豢養曰傳記曰譜牒曰科第曰地理輿圖曰別志子之支有二十曰雜家曰農家曰兵家曰天文曰五行曰六壬曰奇門曰厯法曰卜筮曰星命曰相法曰宅經曰塟書曰醫家曰鍼灸曰本草方書曰傷寒曰攝生曰藝術曰類家集之支有四曰詩集曰總集曰詩文評曰詞其分別門目多不甚可解如五經併爲一而字學韻書小學乃歧而三紀傳編年襍史之類併爲一而器用食經之類乃多立子目儒家道家墨家縱橫家併爲一而雜家農家兵家以下乃又縷析諸名皆離合未當又如書法數書本藝術而入經種藝豢養本農家而入史皆配隸無緒至於朱子家禮入禮樂而司馬氏書儀韓氏家祭禮則入史吾衍續古篆韻入字書而夏竦古文四聲韻則入韻書以至北夢瑣言本小說而入史元經本編年碧雞漫志本詞品而皆入子編列失次者尤不一而足其中解題大畧多論繕寫刋刻之工拙於考證不甚留意如韻畧易通至謬之本而以爲心目了然東坡石鼓文全本實楊愼僞託而以爲篆籀特全臞仙史畧載元順帝爲瀛國公子誣妄無據而以爲修元史者見不及此了證歌稱杜光庭太素脉法稱空峒仙翁本皆僞託而以爲實然元珠密語最爲妄誕而以爲中素問六氣之隱奥李商隱留贈畏之詩後二首本爲誤先原題而强生曲解聲畫集本孫紹遠撰而以爲無名氏歲寒堂詩話本張戒撰而以爲趙戒魏校六書精藴最穿鑿而謂徐官音釋六書之學極佳四聲等子與劉鑑切韻指南異同不一而以爲即一書古三墳書及東家襍記之琴歌僞託顯然而依違不斷蕭常續後漢書正三國史之誤而大以爲非王弼註老子世有刻本而以爲不傳龎安常聖散子方宋人已力辨蘇軾之誤信而復稱道其說屈原賦宋玉賦漢藝文志有明文而斥錢杲之謂離騷爲賦之非歐陽詹贈妓詩眞迹至邵伯温時猶在而以爲寄懷隱士之作皆不爲確論然其述授受之源流究繕刻之同異見聞旣愽辨別尤精但以板本而論亦可謂之賞鑒家矣
</p>
<div class="section" id="title-11"><h2>
	述古堂書目<span class="jiazhu">無卷數　浙江巡撫採進本</span>
</h2></div>
<p class="em2">
	國朝錢曾撰曾此編乃其藏書總目所列門類瑣碎冗雜全不師古其分隸諸書尤舛謬顚倒不可名狀較讀書敏求記更無條理如楊伯嵓九經補韻乃摭九經之字以補禮部韻畧非九經音釋而列之於經玉篇龍龕手鏡篇海從古正文皆字書也而列之韻學嘯堂集古錄乃博古圖之類而列之六書東觀餘論乃雜編題跋寶章待訪錄乃蒐求書畫而列之於金石班馬異同兩漢刋誤補遺後漢書年表乃正史之支流兩漢愽聞乃類書唐闕史乃小說而列之雜史資治通鑑入正史而所謂編年一門乃收甲子紀元之類政和五禮新儀入禮樂而大金集禮入政刑五木經李翶所作本爲博戲禁扁王士點所作雜記宫殿而均入之營造東國史畧之類人外夷而高麗圖經眞臘風土記安南志畧越嶠書西洋番國志又入別志澉水志本地理而入之於掌故釋名本小學而入之雜子伯牙琴本別集入蜀記本傳記而入之小說土牛經本五行而入之鳥獸帝範唐太宗作而入之疏諫容齋五筆本說部羣書歸正集本儒家滄海遺珠本總集而入之類書詩律武庫本類書滄浪吟卷本別集而入之詩話文章軌範本總集而入之詩文評大扺但循名目不檢本書鄭樵所譏以樹萱錄入農家者殆於近之至於以汪藻浮溪文粹爲汪應辰以王燾外臺秘要爲林億撰人乖舛者尤不可以毛舉曾號多見古書而荒謬至此眞不可解之事矣
</p>
<div class="section" id="title-12"><h2>
	讀書蕞殘二卷<span class="jiazhu">湖北巡撫採進本</span>
</h2></div>
<p class="em2">
	國朝王鉞撰鉞冇粤遊日記已著錄是書舊題長洲顧嗣立大興王兆符合編前一卷皆跋漢魏叢書後二卷皆跋說郛別有刋本在任菴五書中以前一卷自爲一書題曰墨餘筆記後二卷則仍名讀書蕞殘而刪其每書之標目頗憒憒不可辨別此蓋其原本也
</p>
<div class="section" id="title-13"><h2>
	別本讀書蕞殘二卷<span class="jiazhu">山東巡撫採進本</span>
</h2></div>
<p class="em2">
	國朝王鉞撰所跋漢魏叢書於眞僞多不能辨別如跋易林謂焦延壽易得之孟喜不知劉向記施讐證延壽妄言事謂漢武内傳出班固不知晁公武所記本無撰人秘辛不知出楊愼續齊諧記不知出東陽無疑謂古無其書特借莊周之文西京雜記不知出吳均率襲舛因訛無所訂正其品評諸書謂白虎通爲文情詭激時出快語謂獨斷爲奇情快筆之類尤與其書全不相似惟辨吳越春秋及天祿閣外史二條差有考證爾
</p>
<div class="section" id="title-14"><h2>
	明藝文志五卷<span class="jiazhu">兵部侍郞紀昀家藏本</span>
</h2></div>
<p class="em2">
	國朝尤侗撰侗字展成號悔菴又稱艮齋又號西堂長洲人由拔貢生任永平府推官康熙己未召試博學鴻詞授翰林院檢討官至侍講是編即其初入翰林纂修明史之志稿也凡易類二百六十八部書類一百五部詩類九十部禮類一百六十一部樂類八十四部春秋類一百五十七部孝經類三十部諸經類八十二部四書類一百七十七部小學類一百八十三部正史類四百七十一部稗史類一百十部傳紀類二百五十部典故類二百四十六部地理類五百九十一部譜系類一百四部儒家類五百十一部道家類一百十部釋家類二百二十部農家類八十七部法家類五十一部兵家類六十六部小說類三百七十一部五行類八十二部藝術類二百十三部奏議類二百九十八部詩文類一千六百四十五部選纂類三百七十八部所摭拾旣多挂漏又往往不載卷數及撰人姓名其例惟載有明一代著作而前史所載則不錄蓋用劉知幾之說然如朱鑑朱子易說薛季宣書古文訓<span class="jiazhu">案原本作薛士龍即季宣之字也</span>鄭敷文書說叚昌武毛詩集解張虙月令解傳崧卿夏小正解余允文尊孟辨楊伯嵒九經韻補<span class="jiazhu">案原本誤作楊嵒蓋偶脫一字</span>徐子光蒙求補註胡舜陟孔子編年陳埴木鐘集<span class="jiazhu">案原本誤作陳植</span>邱濬牡丹榮辱志<span class="jiazhu">案此邱濬與明大學士邱濬同姓名故侗誤以爲明</span>陳思海棠譜龎元英談藪陳郁藏一話腴陳應行吟窓雜錄潘用牧記纂淵海蕭恭文錦繡萬花谷章如愚山堂考索皆灼然宋人朱公遷詩傳疏義四書通旨史伯璿四書管窺毛應龍周禮集傳程端禮程氏家塾讀書分年日程陸輔之吳中舊事王惲中堂紀事玉堂嘉話潘昻霄河源志<span class="jiazhu">按原本誤作潘昻</span>王禎農書張養浩三事忠告盛如梓老學叢談李冶測圓海鏡危亦林得效方范梈木天禁語以及周伯琦楊允孚李存吳海陳基諸集皆灼然元人甚至袁昻書評收及南齊之人而荀悅漢紀袁宏後漢紀爲黃省曾所刻管子韓子爲趙用賢所刻皆但有刋板之功並無注書之事而以爲黃省曾兩漢紀趙用賢管子韓子是某人所刋即署某人恐有明一代之書板志不勝收矣諸史之志惟宋史蕪雜荒謬不足爲憑此志又出宋志之下後來欽定明史削侗此稿重加編定固至允之鑒也
</p>
<div class="section" id="title-15"><h2>
	易傳辨異四卷<span class="jiazhu">浙江巡撫採進本</span>
</h2></div>
<p class="em2">
	國朝翟均亷撰均亷字春沚錢塘人乾隆乙酉舉人官内閣中書舍人其書考自漢訖元諸家易註源流得失凡一百一十四條中間惟辨朱彝尊誤引張氏易毛奇齡誤引劉表易及彝尊誤荀煇爲長倩宋咸不及見鮮于侁易四條差有考證其餘一百一十條皆刺取經義考之文而排比聯貫之者也
</p>
<p class="em2">
	右目錄類經籍之屬十四部四十一卷<span class="jiazhu">内二部無卷數</span>皆附存目
</p>
<div class="section" id="title-16"><h2>
	吳下塜墓遺文三卷<span class="jiazhu">兩淮鹽政採進本</span>
</h2></div>
<p class="em2">
	明都穆撰穆有壬午功臣爵賞錄已著錄穆好金石遺文所作西使記金薤琳琅諸書載古碑爲多此書專錄吳中銘志之文凡三十四首皆諸家集中所不槪見故謂之遺文
</p>
<div class="section" id="title-17"><h2>
	水經注碑目一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明楊愼撰愼有檀弓叢訓已著錄昔宋洪适作隸釋嘗以水經注所載諸碑類爲三卷愼偶然未檢遂復著此編未免爲牀上之牀且精密亦不及适其中梵經仙笈荒邈難稽如阿育王巴達佛邑大塔石柱銘泥犁城師子柱銘王母崑崙銅柱銘希有鳥銘皆不見採錄是固傳信之道然覆釡山金簡玉字書豈果有遺刻可徵何自亂其例也又其他註中所有而遺漏者甚多即以河水一篇而論海門口大禹祠三石碑夏陽城西北司馬遷廟二碑郃陽城南文母廟碑臨洮金狄胸碑陝縣五戶祠銘洛陽縣北河平侯祠碑黎陽縣南黎山碑涼城縣伍子胥廟碑濮陽城南鄧艾廟碑一槩闕如何所見而刪之也至每條下所註忽有標識忽用酈道元語如郞山君碑云在今保定府是愼語也盧龍九峥山刋石碑稱其銘尚存是道元本文矣混淆不分亦無體例後附王象之輿地紀勝碑目曾鞏金石錄跋尾所載唐以前碑其病亦同且象之南宋人鞏北宋人以象之列鞏前尤爲失考嘉靖丁酉雲南按察副使永康朱方爲之刋板蓋未察其疎舛也
</p>
<div class="section" id="title-18"><h2>
	蒼潤軒碑跋紀一卷續紀一卷<span class="jiazhu">江蘇巡撫採進本</span>
</h2></div>
<p class="em2">
	明盛時泰撰時泰字仲交上元人以諸生貢太學善畫水墨竹石居近西冶城家有小軒文徵明題曰蒼潤蓋以時泰畫倣倪瓚而沈周題倪畫詩有筆蹤要是存蒼潤句也是紀所著碑板於金陵六朝諸蹟爲多率皆借觀於人非盡出所自藏又多但据墨本而不復詳考原石即如孔廟漢史晨碑後有武周時諸人題字乃疑爲於別刻得之則並未見全碑又如唐元和六年刻晉王羲之書周孝侯碑爲陸機文陸機之文旣不應羲之書且其中於唐諸帝諱皆缺筆其僞可不辨而明而是紀乃信爲羲之所書則於考證全疎矣
</p>
<div class="section" id="title-19"><h2>
	瘞鶴銘考<span class="jiazhu">無卷數　江蘇巡撫採進本</span>
</h2></div>
<p class="em2">
	明顧元慶撰元慶有雲林遺事已著錄元慶爲都穆弟子是書所錄銘詞跋語蓋從穆得之頗與今玉烟堂帖相類按穆自云可讀者僅二十字因搨以歸又云銘殘缺而錄其全文然銘旣殘缺則非全文可知宋人如黃伯思東觀餘論董逌廣川書跋元人如陶宗儀輟耕錄所載雖互有異同總非首尾完具之本國朝張弨作瘞鶴銘辨僅於董黃之外復得八字至陳鵬年始出此石於江益證佐鑿鑿無可假借穆於何處得全文耶至所列諸家之說紛紜舛結究不能斷其是非尤無取乎有此考也
</p>
<div class="section" id="title-20"><h2>
	金陵古金石考一卷<span class="jiazhu">兩淮鹽政採進本</span>
</h2></div>
<p class="em2">
	明顧起元撰起元字太初江寧人萬曆戊戌進士官至吏部左侍郞兼翰林院侍讀學士諡文莊其書於金陵所有古金石以年代排纂各紀所在及撰人書人姓名無所考證
</p>
<div class="section" id="title-21"><h2>
	碑目三卷<span class="jiazhu">編修汪如藻家藏本</span>
</h2></div>
<p class="em2">
	明孫克宏撰克宏華亭人萬曆戊戌進士官至漢陽府知府其書畧仿陳思寶刻叢編之例統載天下碑目舛謬頗多如所載順天府下有漢北岳安天王碑考金石錄集古錄漢隸字源諸書漢無北岳安天王碑惟金石錄載有唐安天王碑陰乃天寶七年五月所立則不但誤題朝代併碑之字畫亦訛又石墨鐫華載宋亦有安天聖帝碑云在岳廟宋時岳廟當屬眞定之曲陽而亦屬之順天如此之類不可縷舉殊不足依據也
</p>
<div class="section" id="title-22"><h2>
	唐碑帖跋四卷<span class="jiazhu">浙江巡撫採進本</span>
</h2></div>
<p class="em2">
	明周錫珪撰錫珪字禹錫會稽人是書所載皆唐碑惟末附五代楊凝式一人皆就錫珪所見各爲題跋如尉遲敬德碑其石尚存乃遺不載知其不主求備矣其中如辨鍾紹京靈飛六甲經爲玉眞公主奉敕檢校寫公主於天寶元年卒天寶三年始改年爲載卷中所說與史不符亦頗見考證至辨川痛帖爲僞作非張旭書辨停雲館帖所刻顔眞卿書朱巨川告身及多寶塔碑皆徐浩書謂書有性情如人之老少肥瘠不同而性情不易此書較顔諸碑毫髮無似者格律嚴而法度謹東海之家學也人少嫌其近佐史以此推究更無可疑云云則别無顯證直以己意斷之矣黃伯思米芾精鑒入神所定閣帖眞僞後人尚有異同此事亦談何容易也
</p>
<div class="section" id="title-23"><h2>
	金石備考十四卷<span class="jiazhu">浙江鮑士恭家藏本</span>
</h2></div>
<p class="em2">
	舊本題關中來濬撰自署其字日梅岑不著時代陝西地志亦均不載其姓名考太學進士題名碑陝西有來聘來儼然來復皆三原人濬豈其族歟書中有萬曆間潁井出蘭亭事則是明萬曆後人又稱國學蘭亭即定武本則是趙孟堅柯九思所藏肥瘦二本尚未著錄流傳之日其書殆著於明末原本未標卷次以其分省之序當爲一十三卷合附載一卷共爲十四卷其曰備考者蓋以祇据前人所著錄者存其名目以資檢括非比歐趙諸書薈萃論次者也然旣撮爲一編則亦應畧爲考證俾存亡眞贋釐然可考方足成書而槩無別擇視孫克宏于奕正諸書詳則過之而訛謬亦復不減其最甚者如周穆王贊皇壇山吉日癸巳字誤爲史籀書濟寧王安石詩碑誤爲党懷英詩慈恩寺塔褚遂良書聖敎序誤爲臨王羲之書釋夢英傳千文誤爲李陽氷書此人名之舛也皇象篆書吳紀功碑誤爲八分書此字體之舛也唐高正臣書明徵君碑誤爲宋人辰州桐柱記誤爲晉刻以謝靈運誤爲唐人此時代之舛也房元齡碑在西安魯峻碑在濟寧而皆誤云在章邱衡方碑在汶上張九齡碑在韶州而皆誤云在西安又若漢周憬碑則湖廣桂陽與廣東樂昌兩載房山隋石經許州上尊號碑嵩山徐浩碑永州中興頌長沙嶽麓寺李邕碑則一處而兩見此地理之舛也即其注於條下曰今斷曰今殘缺者亦是所据之書如此非得自目見雖備攷不妨存疑然於裒輯亦太草畧矣
</p>
<div class="section" id="title-24"><h2>
	天下金石志<span class="jiazhu">無卷數　山東巡撫採進本</span>
</h2></div>
<p class="em2">
	明于奕正撰奕正有帝京景物畧已著錄是書具載古來金石之所在畧註撰書人姓名年月亦間有所考證其中如衡方碑在山東而以爲在陝西唐顔氏家廟碑今在西安府儒學而以爲在曲阜又杭州府學有宋高宗御書石經古刻猶存而此編不載未免疏漏蓋奕正生長京師平生未出國門晚年始一游江南遂以旅卒其耳目所及者隘其不能詳者亦宜也書前有金鉉序又有劉侗畧述六則詞頗儇佻蓋染竟陵公安之習者獨其稱孫雪居誤以李翕郙閣頌在冀郡潁川荀淑碑在潁上周少魯不載董仲舒漢贊於眞定天寧寺隋碑於宛平均爲舛謬奕正此書正孫本者十四正周本者十七則尚爲公論云
</p>
<div class="section" id="title-25"><h2>
	禊帖綜聞一卷<span class="jiazhu">浙江巡撫採進本</span>
</h2></div>
<p class="em2">
	國朝胡世安撰世安有大易則通已著錄是書薈萃古今禊帖題識皆習見陳言後旁考同會諸人仕履尤與書法無關至指摘帖中歲會蘭亭禊絃快倦撰等字不合六書是又别爲一家之學不宜以論古帖也
</p>
<div class="section" id="title-26"><h2>
	金石表一卷<span class="jiazhu">編修汪如藻家藏本</span>
</h2></div>
<p class="em2">
	國朝曹溶撰溶有崇禎五十宰相傳已著錄是書雜列所蓄碑帖之日前有自序稱余行塞上見古碑橫茀草間偶一動念古人遺跡厯千百年自吾世而湮没之爲可惜捜自境内以至遠地積五年得八百餘本經以碑緯以撰者書者之姓名及所立之地與世與年合而成表然共書與他家碑目相等無所謂體仿周譜旁行斜上之式以表爲名殊不相稱其間旣不從歐趙不分時代之例而所列時代不以年序亦不以地序六朝以前合而爲一尤爲雜糅似乎未經編次之本且八百餘本之中惟楊珣殘碑註疑非是再考五字餘皆不置一詞亦不足以資考證又王羲之書曹娥碑樂毅論諸條下皆註宋搨字是雜錄古帖並非金石之存於今者矣
</p>
<div class="section" id="title-27"><h2>
	間者軒帖考一卷<span class="jiazhu">浙江巡撫採進本</span>
</h2></div>
<p class="em2">
	國朝孫承澤撰承澤有尚書集解已著錄是編所記自蘭亭而下至文徵明之停雲館帖凡三十有八種一一考其源流品其次第書成於順治丁亥在庚子銷夏記之前故所記互有詳畧
</p>
<div class="section" id="title-28"><h2>
	天發神䜟碑釋文一卷<span class="jiazhu">浙江汪啓淑家藏本</span>
</h2></div>
<p class="em2">
	國朝周在浚撰在浚字雪客祥符人流寓江寧是碑本在江寧城南之巖山後在天禧寺門外至宋胡宗愈移置轉運司後圃元楊益又移置府學中一名三叚碑吳天璽元年刻石黃伯思以爲皇象書或以爲蘇建其字怪偉兼以碑斷裂頗難辨識在浚合其石貫以鉅鐵重爲釋文而以諸家題跋附之考吳志及許嵩建康實錄皆謂天璽元年吳郡言臨平湖得石函中冇小石青白色長四寸廣四寸刻上作皇帝字於是改元天璽立石刻於巖山紀功德即此碑也而趙明誠金不錄載天發神䜟碑乃謂天璽元年秋八月鄱陽言厯陽石理成字凡二十明年改元大赦以協石文今此碑乃在金陵莫可考究不知吳志載秋八月獲石厯陽在獲石臨平湖之後别自一事明誠誤以此碑當之宜其牴牾又歐陽修集古錄載吳國山碑謂孫皓天冊元年禪於國山改元天璽考吳志吳旣改元天璽之後又於吳興陽羡山獲石長十餘丈名曰石寶遂禪於國山明年改元天紀其事亦在此碑之後故金石錄旣載天發神䜟碑又載吳國山碑修誤合爲一亦未考也此書前列斷碑殘字後列金石輿地之書有可考證者凡數十條而金石集古二錄獨不見採殆以其舛異不取歟所列碑中殘文較金石錄多一百七十七字蓋明誠所據乃不完之搨本而在浚則親至其地勘驗原石也
</p>
<div class="section" id="title-29"><h2>
	昭陵六駿贊辨一卷<span class="jiazhu">兩江總督採進本</span>
</h2></div>
<p class="em2">
	國朝張弨撰弨字力臣山陽人博學嗜古尤究心金石之文後以聾廢而考證彌勤以昭陵六馬圖贊或以爲太宗御撰或以爲殷仲容撰或以爲歐陽詢書或以爲殷仲容書趙崡諸家輾轉訛異因親至其側勘騐繪圖以趙明誠金石錄爲據定以六馬贊爲歐陽詢書諸降將姓名爲殷仲容書文已盡泐確爲誰撰弨亦不能考矣
</p>
<div class="section" id="title-30"><h2>
	瘞鶴銘辨一卷<span class="jiazhu">兩江總督採進本</span>
</h2></div>
<p class="em2">
	國朝張弨撰弨親至焦山搨原銘較宋黃長睿董逌所載者多得八字所辨亦較顧起元書爲詳核
</p>
<div class="section" id="title-31"><h2>
	瘞鶴銘考一卷<span class="jiazhu">浙江吳玉墀家藏本</span>
</h2></div>
<p class="em2">
	國朝汪士鋐撰士鋐字文升長洲人康熙丁丑進士官至右春坊右中允瘞鶴銘在鎭江府焦山之下以雷震墮入江其石破碎不完故字多殘缺傳本徃徃不同又作書者或以爲王羲之或以爲陶宏景或以爲顧况自宋歐陽修集古錄以後著錄者數十家彼此譏駁幾如聚訟而海昌陳氏玉煙堂帖本尤爲輾轉失眞康熙丁未淮安張弨親至水澨仰卧而手搨之共得六十九字較諸本獨多因爲考證成書後四十六年陳鵬年守鎭江乃募工出石於江中陷之焦山亭壁間其石分而爲五所存七十七字又不全九字其無字處以空石補之按其辭義補綴聯合益爲完善士鋐因備採昔人之論并引弨說而折衷之以鵬年所出石本爲圖列諸卷首彚爲此考捜羅頗稱詳盡案元郝經陵川集載焦山寺僧寄瘞鶴銘考證一卷又明司馬泰家藏書目内亦有瘞鶴銘考之目今皆不傳此書當原石出水之後視張弨所錄較更詳也
</p>
<div class="section" id="title-32"><h2>
	金石遺文錄十卷<span class="jiazhu">兩江總督採進本</span>
</h2></div>
<p class="em2">
	國朝陳奕禧撰奕禧字子文號香泉海寧人由貢生官至南安府知府奕禧以書著名是書爲書法而作就所得金石採錄其文彚輯成帙王士禎分甘餘話稱奕禧於秦漢唐宋以來金石文字收藏尤富皆爲題跋辨證而以爲米元章黃伯思一流人蓋即指是書然其採輯前人論說及奕禧自綴論者僅漢碑數種而已唐碑以後十不逢一則是意在錄文而不全在跋也即以錄文而論亦尠體例如漢碑中錄侯成唐扶逢盛諸篇皆拓本之不存於今者不知奕禧果見其拓本抑或僅於金石書中錄之若果見拓本則是希有之蹟必當詳注所自來若僅從金石書抄取則挂漏在所不免矣至於碑之原額原題頗有改竄又於題下標列姓氏類坊刻時文之式篇内訛脫更復不可枚舉若碑有傳摹先後之不同有存字多寡拓木傳寫之不同而此書亦復不加審擇甚至少林寺戒壇銘一篇眞贋二本竝存又如明皇之孝經注顏元孫之干祿字書則連篇全載浯溪中興頌則於王士禎浯溪考一字不遺而漢唐諸碑前人剖辨最有關係者乃一字不錄後載奕禧自書諸碑蓋用宋曾宏父載鳳墅帖於不刻鋪叙卷尾之意然其於本朝人諸石刻僅載傅山鄭簠二通即接以自書諸碑而於元明碑亦廖寥無幾皆體例之不相稱者又其書旣爲書法而作則每碑自應詳著其字體而書内或著或否參差不一其諸碑所在地名亦不詳著皆非輯錄之體似是衰輯未成之書也
</p>
<div class="section" id="title-33"><h2>
	續金石錄<span class="jiazhu">無卷數　編修翁方綱家藏本</span>
</h2></div>
<p class="em2">
	國朝葉萬撰萬字石君常熟人卷前有汪士鋐何焯顧有典同校名氏其書著錄金石用洪适隷釋例多載全文竝著其闕字之數行列之式欲以續趙明誠之書所載古碑於金薤琳瑯諸書缺文漏字亦間有補益然金與石旣雜糅不倫石刻與法帖又偏枯不備甚至婁堅所作戲鴻堂帖諸跋亦闌入石刻之内雖曾宏父石刻鋪敘嘗有此例不知石刻鋪叙大指以鳳墅帖爲主專爲法帖而作故自淳化大觀以來歴歴縷述此書編錄金石例迥殊也至如鏡硯剛卯自宜另列古器一門乃雜然竝收亦無編次所載古今聚金石刻諸姓氏前後叢脞又複漏不一甚至訛劉攽之先秦古器記爲先秦奇器錄殆未睹原書轉相稗販致有此失矣
</p>
<div class="section" id="title-34"><h2>
	金石續錄四卷<span class="jiazhu">浙江鮑士恭家藏本</span>
</h2></div>
<p class="em2">
	國朝劉靑藜撰靑藜字太乙襄城人康熙丙戌進士改庶吉士是編即其家藏金石諸刻各爲題跋其子伯安纂錄成帙其弟靑震序之所見旣乏奇秘所跋亦罕考證
</p>
<div class="section" id="title-35"><h2>
	中州金石考八卷<span class="jiazhu">副都御史黃登賢家藏本</span>
</h2></div>
<p class="em2">
	國朝黃叔璥撰叔璥有南征記程已著錄是書則其官河南開歸道時所輯也成於乾隆辛酉所錄中州金石自商周以至元明蒐采頗富然旣以十府三州分目則疆域井然不容牽混而郟縣蘇軾蜀岡詩石刻第八卷内乃兩收此類未免失檢又所載金石皆不著其存亡即如自序中明言漢碑秪存其七而所載漢時金石乃至百二十種則是據前人所述槪爲錄入其中重刻者傳疑者又不盡著其由來殊非記實之意又每種之下宜一一具載立石年月撰書人姓名其不可考者則著其闕文方足徵信而是書或著或否則體例亦未畫一至於郡縣地名古今沿革之殊或前人著錄稱某碑在某州縣而今改其名者亦宜疏明以資考核如石梁今巳爲縣而稱徐庶母碑在州城東之類尤端委未明是皆由輯書時未嘗親見原碑或据金石舊書或据郡縣諸志故也
</p>
<div class="section" id="title-36"><h2>
	石蹟記一卷<span class="jiazhu">兩淮鹽政採進本</span>
</h2></div>
<p class="em2">
	不著撰人姓氏觀其所載碑刻雖訖於金元而稱江南不稱南直隷稱江寧不稱應天府是國朝人所著矣其書分地編載殊多挂漏如順天載金國子學石經而杭州府南宋石經則不錄階州之西狹頌人所共知亦復不載有絳帖而無潭帖汝帖凡此之類不可殫記或就其家所藏者著錄耶
</p>
<div class="section" id="title-37"><h2>
	金石圖二卷<span class="jiazhu">兵部侍郞紀昀家藏本</span>
</h2></div>
<p class="em2">
	國朝褚峻摹圖牛運震補說初峻先刻此書上卷名金石經眼錄尚未載後漢永和二年燉煌太守裴岑紀功碑後與運震重編是圖運震始以副使郭朝祚所貽摹本補入然此一碑其出最晚又遠在玉門陽關以外非所親覩故字體頗失其眞即字畫亦多舛異如灰字碑本從广此乃從疒碑本云邊竟又安此乃作又安碑本云立德祠此乃作立海祠皆顯然之誤其刋刻亦不及諸圖之工豈此碑非峻所摹而運震於續得之時别令拙工補之歟其下卷則自吳天發神䜟碑魏受禪碑以下迄於唐顔眞卿家廟碑凡六十圖每碑繪其形製而具說於其上其文則但於一碑之中鉤摹數十字或數字以存其筆法不似漢以前碑之全載蓋欲省縮本之工遂致變其體例其字又隨意摘錄詞不相屬於義殊無所取且拓本多行於世亦不藉此數十字以傳徒涉買菜求益之誚故今仍以經眼錄著錄而此刻附存其目焉
</p>
<p class="em2">
	右目錄類金石之屬二十二部六十卷<span class="jiazhu">内三部無卷數</span>皆附存目
</p> 



</div></body></html>