<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷七十八·史部三十四（地理類存目七）</title></head><body><div id="text">

<p>
<strong>欽定四庫全書總目卷七十八</strong>
</p>
<div class="section" id="title-0"><h1>
	史部三十四
</h1><hr/></div>
<div class="section" id="title-1"><h2>
	地理類存目七
</h2></div>
<div class="section" id="title-2"><h2>
	古今遊名山記十七卷<span class="jiazhu">安徽廵撫採進本</span>
</h2></div>
<p class="em2">
	明何鏜撰鏜有括蒼彚記已著錄是書採史志文集所載遊覽之文以類編輯首爲總錄三篇曰勝記曰名言曰類考次記兩京各省山川及古今遊人序記
</p>
<div class="section" id="title-3"><h2>
	天下名山諸勝一覧記十六卷<span class="jiazhu">兩江總督採進本</span>
</h2></div>
<p class="em2">
	明愼蒙撰蒙字山泉歸安人嘉靖癸丑進士官至監察御史是書以何鏜所作古今遊名山記重複太甚因刪汰繁冗而增入通志及别集所載記文凡十之四視鏜書頗爲簡明然文有加減而事不增損仍無資於攷據其記文之末各加評語亦不出坊刻積習自序稱其書名天下名山諸勝一覽記而第一卷首又題作游名山一覽記第二卷以後則題作名山巖洞泉石古蹟殊不畫一蓋明代文士往往急行其書陸續付梓至書成後始有定名而已刊者遂不復追改故名目往往錯互不獨此書爲然也
</p>
<div class="section" id="title-4"><h2>
	名山游記一卷<span class="jiazhu">兩淮鹽政採進本</span>
</h2></div>
<p class="em2">
	明王世懋撰世懋有却金傳已著錄是編一曰京口游山記分上下二篇一曰游匡廬山記一曰東游記一曰游二泉記一曰游鼓山記一曰游石竹山記一曰游九鯉湖記而附以游溧陽彭氏園記末有世懋跋一篇蓋爲鼓山以下三記作後合刻諸記仍以綴於末也
</p>
<div class="section" id="title-5"><h2>
	名山注<span class="jiazhu">無卷數　内府藏本</span>
</h2></div>
<p class="em2">
	明潘之恒撰之恒有黃海已著錄是編首江上山志次蜀山志次淮上雜志次新安山水志次越中山水志次三吳雜志或載前人行紀志傳題詠或自爲序記其他名勝漏畧尚多疑就其所遊歷者述之其書不分卷帙前後亦無序跋而名山注三字僅題於簽似非完木也
</p>
<div class="section" id="title-6"><h2>
	五獄游草十二卷<span class="jiazhu">兩江總督採進本</span>
</h2></div>
<p class="em2">
	明王士性撰士性字恒叔臨海人萬曆丁丑進士官至南京鴻臚寺卿事跡附見明史王宗沐傳錢希言獪園又稱臨海王中丞士性未之詳也士性初令確山遊嵩嶽擢禮科給事中遊岱嶽華嶽恒嶽及叅粤藩遊衡嶽此外遊名山以十數經歷者十州遊必有圖有詩爲圖若記七卷詩三卷不盡於記與詩者爲雜志二卷亦名廣遊記統題曰五嶽遊草蓋舉其大以該其餘也獪園稱峨嵋山有老僧性好遊自恨一生不得徧探名嶽年又駸駸向暮乃誓於來生了此夙願臨化謂共徒曰吾今往台州臨海縣王氏託生爲男計老僧化去之年月日時即士性之甲子云云殆因有此書而附會之然亦緣士性癖嗜山水故有是言矣
</p>
<div class="section" id="title-7"><h2>
	廣志繹五卷雜志一卷<span class="jiazhu">編修汪如藻家藏本</span>
</h2></div>
<p class="em2">
	明王士性撰此書又於五嶽游草廣游紀以外追繹舊聞以補未及者也首爲方輿崖畧次兩都次諸省附以雜志其四夷輯一種列目於雜志之前然有錄無書註曰考訂嗣出蓋未刊也凡山川險易民風物產之類巨細兼載亦間附以論斷蓋隨手記錄以資談助故其體全類說部未可盡據爲考證也
</p>
<div class="section" id="title-8"><h2>
	黔志一卷<span class="jiazhu">編修程晉芳家藏本</span>
</h2></div>
<p class="em2">
	明王士性撰曹溶收入學海類編中核其所載即士性游記中之一篇書賈摘出别立此名耳
</p>
<div class="section" id="title-9"><h2>
	豫志一卷<span class="jiazhu">編修程晉芳家藏本</span>
</h2></div>
<p class="em2">
	明王士性撰亦其五嶽游草之一篇曹溶摘入學海類編者也
</p>
<div class="section" id="title-10"><h2>
	日畿訪勝錄二卷<span class="jiazhu">編修程晉芳家藏本</span>
</h2></div>
<p class="em2">
	明姚士粦撰士粦所輯陸氏易解已著錄此錄乃萬曆甲午士粦遊京師時尋訪都城内外諸勝因彚輯成編然所載古蹟實皆抄撮孫國敉燕都游覽志蔣一葵長安客話諸書别無異聞不足資証據也
</p>
<div class="section" id="title-11"><h2>
	天目遊記一卷<span class="jiazhu">兩江總督採進本</span>
</h2></div>
<p class="em2">
	明黃汝亨撰汝亨有古奏議已著錄是記乃汝亨與佛慧寺僧同遊天目山而作敘是山景物頗詳然記中敘月敘日而不敘爲何年亦行文之偶疎也
</p>
<div class="section" id="title-12"><h2>
	紀遊稿一卷<span class="jiazhu">兩淮鹽政採進本</span>
</h2></div>
<p class="em2">
	明王衡撰衡字緱山太倉人萬曆辛丑進士官翰林院編修事跡附見明史王錫爵傳是編乃所作游記凡泰山一首香山三首盤山一首馬鞍潭柘一首雜記三首蓋隨時摭拾付梓者前有陳繼儒序詞亦佻巧
</p>
<div class="section" id="title-13"><h2>
	循滄集二卷<span class="jiazhu">兩江總督採進本</span>
</h2></div>
<p class="em2">
	明姚希孟撰希孟字孟長長洲人萬曆己未進士官至詹事府詹事事迹具明史本傳是編乃所作游記以循滄名篇蓋用宋袁粲語也上卷十三篇皆游太湖洞庭所作下卷十五篇則平生所作南北游記皆在焉末爲跋王文恪洞庭游記二篇及跋徐弘祖鹿門鴻寶冊一篇弘祖亦好游故以類附游記後焉其文體全沿公安竟陵之習務以纖佻爲工甚至游廣陵記於全篇散語之中忽作儷偶一聯云洞天深處别開翡翠之巢笑語微聞更掣鴛鴦之鎻自古以來有如是之文格乎
</p>
<div class="section" id="title-14"><h2>
	山行雜記一卷<span class="jiazhu">浙江鮑士恭家藏本</span>
</h2></div>
<p class="em2">
	明宋彥撰彥華亭人與趙宦光同時嘗至京師歷遊玉泉香山因紀其園亭刹寺巖壑之勝蓋亦學遊城南記諸書而作然考据多疎如中稱玉泉道上有壯節祠碑稱崇安侯譚公而無其名疑爲靖難武臣戰死者按崇安侯譚淵從成祖起兵於夾河戰没子孫得世襲侯爵當時如鄭曉王世貞所著書内皆詳載其事而彥不能知亦殊昧於典故矣
</p>
<div class="section" id="title-15"><h2>
	名山記四十八卷圖一卷附錄一卷<span class="jiazhu">浙江巡撫採進本</span>
</h2></div>
<p class="em2">
	不著撰人名氏蓋因何鏜之書而增葺之凡北直隸二卷南直隸十卷浙江十卷江西四卷湖廣四卷河南三卷山東二卷山西一卷陝西一卷福建二卷廣東二卷廣西一卷四川二卷雲南一卷貴州一卷前爲圖一卷畧繪名勝之跡末爲附錄一卷則荒怪之說神異經十洲記之類也所錄古人遊記十之三明人遊記十之七采摭頗富而龎雜特甚如酈道元水經注徐兢高麗圖經周敦頤六朝事迹之類皆割裂餖飣改易名目至於孔稚圭北山移文駱賔王冒雨尋菊序宗懍荆楚歲時記周密武林舊事楊衒之洛陽伽藍記王觀揚州芍藥譜張鎡梅品王世貞題洛中九老圖之類闌入者不可殚述不知其與名山何與其圖首有篆字題識曰崇禎六年春月墨繪齋新摹則出自坊賈之手可知胡維霖墨池浪語乃云名山記乃何濵巖所集近復補入景必窮幽語必造奇仁智者豈能足跡徧天下得此可以卧遊所謂補入蓋即此本殆維霖未細閱其書歟
</p>
<div class="section" id="title-16"><h2>
	廣州遊覽小志一卷<span class="jiazhu">山東巡撫採進本</span>
</h2></div>
<p class="em2">
	國朝王士禎撰士禎有古懽錄已著錄士禎以康熙甲子十一月祭告南海以乙丑二月八日至四月一日歸計留廣州五十一日因而遊覽古跡作爲此志凡光孝寺六榕寺五羊觀海幢寺海珠寺越秀山蒲澗寺長壽菴南園三忠祠九處皆會城内外地也
</p>
<div class="section" id="title-17"><h2>
	天下名山記鈔<span class="jiazhu">無卷數　内府藏本</span>
</h2></div>
<p class="em2">
	國朝吳秋士編秋士字西湄歙縣人其書取何鏜遊名山記及王世貞之廣編刪而錄之無一字之考訂
</p>
<div class="section" id="title-18"><h2>
	泰山紀勝一卷<span class="jiazhu">山東巡撫採進本</span>
</h2></div>
<p class="em2">
	國朝孔貞瑄撰貞瑄有大成樂律已著錄是編乃其初官泰安教諭時紀所遊歷而作也大畧仿岱史之舊自萬仙樓以下共五十餘則毎景各序其勝其餘諸山脉絡與岱宗相屬者如尼山防山龜蒙鳬嶧之類亦咸入紀載其捨身崖社首蒿里封禪數條持論頗不詭於正然於封禪舊典引據未能詳洽大抵議論多而考據少其文格亦尚沿竟陵末派云
</p>
<div class="section" id="title-19"><h2>
	匡廬紀遊一卷<span class="jiazhu">大學士英亷購進本</span>
</h2></div>
<p class="em2">
	國朝吳闡思撰闡思字道賢武進人所記廬山名蹟凡五十八條詞頗簡潔然大抵以摹寫景物爲長
</p>
<div class="section" id="title-20"><h2>
	滇黔紀遊二卷<span class="jiazhu">大學士英亷購進本</span>
</h2></div>
<p class="em2">
	國朝陳鼎撰鼎有東林列傳已著錄是編爲其客遊滇黔時所紀上卷紀黔下卷紀滇於山川佳勝敘述頗爲有致而不免偶出鄙語如紀貴州諸苖曰男子之麗者即古之潘安宋朝有不及焉女子之麗者漢之飛燕唐之太眞亦無能出其上矣此種女子欲購之者牛馬當以千計男子皆不樂爲龍陽君有犯之者輙自殺又記楚雄姚安開化三郡曰余徧遊三郡别時各有遺贈土儀之盛餽贐之豐有多至百金者云云其言殊陋又如記三塔寺黃華老人石刻一事黃華老人即金王庭筠所作四詩刻石在山西汾州故有人道高歡避暑宫句後李中陽始摹刻於點蒼山王士禎居易錄載之甚詳鼎乃以爲仙人之筆則考証之疎亦可槪見矣
</p>
<div class="section" id="title-21"><h2>
	王山遺響六卷<span class="jiazhu">江西巡撫採進本</span>
</h2></div>
<p class="em2">
	國朝張貞生撰貞生號簣山廬陵人順治戊戌進士官至翰林院侍讀學士王山在泰和仁善鄉初名義士又改匡山土人稱子瑤山貞生嘗游息其中是編首載所作詩次載所題對聯次載所作記次爲茅屋隨劄則山中之日記次爲他人所作詩賦傳記前有羅麗序謂貞生所著文集尚未刊行此其家居一載之内流連山水隨筆記之以示其意之所寓者所錄雖皆詩文而其體例在游記地志之間故附之地理類焉
</p>
<div class="section" id="title-22"><h2>
	蒼洱小記一卷<span class="jiazhu">兵部侍郎紀昀家藏本</span>
</h2></div>
<p class="em2">
	國朝畢曰澪撰曰澪有滇遊記已著錄是編亦曰澪父忠告官雲南布政司參議時曰澪省覲至大理紀其山川名勝而作相傳靈鷲山即今點蒼山爲釋伽佛修道處賔川之雞足山即伽葉道塲故曰澪是書多引佛經爲證據
</p>
<p class="em2">
	右地理類游記之屬二十一部一百二十三卷<span class="jiazhu">内二部無卷數</span>皆附存目
</p>
<div class="section" id="title-23"><h2>
	南中志一卷<span class="jiazhu">浙江范懋柱家天一閣藏本</span>
</h2></div>
<p class="em2">
	舊本題曰晉常璩撰前有顧應祥序云此書附在華陽國志近世無傳升菴楊太史謫居於滇以其舊所藏本手錄見示云云考隨以來經籍藝文諸志皆無此書宋李𡉙校正華陽國志原序具存亦不云附有此卷且漢王恢攻南越在建元六年張騫使大夏在元狩元年此云騫以白帝東越攻南越大行王恢救之年月之先後旣殊事蹟亦不知何據又晉泰始七年分益州置寧州而此云六年牂牁郡下元鼎六年亦誤作元鼎二年牴牾不一楊愼好撰僞書此書當亦漢雜事秘辛之類也
</p>
<div class="section" id="title-24"><h2>
	高麗記<span class="jiazhu">無卷數　浙江范懋柱家天一閣藏本</span>
</h2></div>
<p class="em2">
	舊本題宋徐兢撰案兢别有高麗圖經四十卷巳著於錄此本所載即從圖經中摘鈔而成非兩書也
</p>
<div class="section" id="title-25"><h2>
	記古滇說一卷<span class="jiazhu">浙江巡撫採進本</span>
</h2></div>
<p class="em2">
	舊本題宋張道宗撰前有嘉靖己酉沐朝弼序則稱道宗爲元人卷末題咸淳元年春正月八日滇民張道宗錄而書中又載元統二年立叚信茁實爲大理宣慰使司事顚倒牴牾猝不可詰其書大抵陰剽諸史西南夷傳而小變其文惟所記金馬碧雞事稱阿育王有三子爭逐一金馬季子名至德逐至滇池東山獲之即名其山曰金馬長子名福邦續至滇池之西山忽見碧鳳即名其山曰碧雞所謂金馬碧雞之神即是二子其說荒誕與史傳尤異文句亦多不雅馴殆出贋託况書中明言宋興以北有大敵不暇遠畧使傳往來不通中國何以度宗式微之時轉奉其正朔然則非惟道宗時代恍惚難憑即其人之有無且不可遽信矣卷首有楊愼點校字其即愼所依托而故謬其文以疑後人歟
</p>
<div class="section" id="title-26"><h2>
	異域志一卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏篇首胡惟庸序曰臝蟲錄者予自吳元年丁未出鎭江陵有處士周致中者前元之知院也持是錄獻於軍門則此書初名臝蟲錄爲周致中所作又開濟跋曰是書吾兄得之於靑宫乃國初之故物今吾兄重編更其名曰異域志則此書名異域志乃開濟之兄所更定然考明太祖於元至正二十四年甲辰建國號曰吳丁未當稱吳三年不得稱元年又濟跋題壬午長至爲惠帝建文四年其時濟被誅巳久不應作跋疑皆出於依記也其書中雜論諸國風俗物產土地語甚簡畧頗與金銑所刻異域圖志相似無足采錄
</p>
<div class="section" id="title-27"><h2>
	異域圖志一卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏後有明廣信府知府金銑序謂宋亦有應天府疑是宋書然書中載明初封元梁王子於耽羅則爲明人所作無疑其書摭拾諸史及諸小說而成頗多疎舛如占城役屬於安南乃云安南爲占城役屬殊不足據其他敘述亦太寥寥
</p>
<div class="section" id="title-28"><h2>
	百夷傳一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明錢古訓撰古訓餘姚人洪武甲戌進士官至湖廣布政司參政百夷即麓川平緬宣慰司<span class="jiazhu">案百夷即今{犭罷}夷譯語對音故無定字</span>洪武二十九年其酋思侖發訴與緬人搆兵古訓時爲行人與其同官桂陽李思聰奉詔往諭侖發等聽命而還因述其山川人物風俗道路爲書以進古訓旋以勞擢湖廣參政請澤州楊砥序之黃虞稷千頃堂書目以此書爲李思聰作今據砥序及夏原吉後序知實古訓所作虞稷偶失考也
</p>
<div class="section" id="title-29"><h2>
	南夷書一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明張洪撰洪字宗海常熟人洪熙初召入翰林官修撰是編乃永樂四年緬甸宣慰使那羅塔刦殺孟養宣慰使刁查及思欒發而據其地洪時爲行人齎勅往諭因採摭見聞記其梗槪所載洪武初至永樂四年平定雲南各土司事皆畧而不詳其於雲南郡建置始末亦未能明析如南詔爲蒙氏改鄯闡府歷鄭趙楊三姓始至大理段氏孟養麓川各有土司書中皆遺之唯載梁王拒守及楊苴乘隙竊發諸事稍足與史參考耳書中瀾滄江作蘭滄江思欒發作思鸞發與史互異蓋亦譯語對音之故也
</p>
<div class="section" id="title-30"><h2>
	西洋番國志<span class="jiazhu">無卷數　浙江巡撫採進本</span>
</h2></div>
<p class="em2">
	明鞏珍撰珍應天人其仕履始末未詳永樂中勅遣太監鄭和等出使西洋宣宗嗣位復命和及王景弘等往海外徧諭諸番時珍從事總制之幕往還三年所歷諸番曰占城曰瓜哇曰暹羅曰舊港曰啞魯曰滿剌加曰蘇門答剌曰那姑兒曰黎代曰喃勃里曰溜山曰榜葛剌曰鍚蘭山曰小葛蘭曰柯枝曰古里曰祖法兒曰忽魯謨厮曰阿丹曰天方凡二十國於其風土人物詢諸通事轉譯漢語覼縷畢記至宣德九年編成所記與明史外國傳大槪相同疑史採用此書也
</p>
<div class="section" id="title-31"><h2>
	瀛涯勝覽一卷<span class="jiazhu">兩江總督採進本</span>
</h2></div>
<p class="em2">
	明馬觀撰觀不知何許人書中多記鄭和出使時事則作於永樂以後也所記海外諸番曰占城曰瓜哇曰舊港國曰暹羅曰滿剌加曰啞魯國曰蘇門答剌曰那孤兒曰黎代曰喃勃里曰鍚蘭曰小葛蘭曰阿枝曰古俚曰溜山曰祖法兒曰阿丹國曰榜葛剌國曰忽魯謨厮國凡十九國而爲篇十八其那孤兒國附見蘇門答剌後以其微也各載其疆域道里風俗物產亦畧及沿革大抵與史傳相出入
</p>
<div class="section" id="title-32"><h2>
	朝鮮雜志一卷<span class="jiazhu">浙江范懋柱家天一閣藏本</span>
</h2></div>
<p class="em2">
	舊本題明董越撰越有朝鮮賦已著錄是書繁碎無體例以越所撰朝鮮賦校之皆賦中越所自註蓋好事者抄出别行僞立名目非越又有此書也
</p>
<div class="section" id="title-33"><h2>
	海槎餘錄一卷<span class="jiazhu">江蘇周厚堉家藏本</span>
</h2></div>
<p class="em2">
	明顧𡵚撰𡵚字滙堂吳縣人官至南安府知府是編乃其官儋州時所著凡風土物產悉隨筆記之共四十餘則皆地志所巳具惟處置叛黎一節敘述頗詳爲蠻司各志所未及云
</p>
<div class="section" id="title-34"><h2>
	日本考畧一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明薛俊撰俊定海人嘉靖二年日本國使宗設來貢抵寧波未幾宋素卿等亦至互爭眞僞自相殘殺所過州縣大肆焚掠浙江瀕海之地人民苦之俊因纂輯是書大畧言防禦之事爲多而國土風俗亦類入焉然見聞未廣所輯沿革疆域二畧約舉梗槪挂漏頗多屬國中兼及新羅百濟等國不知新羅百濟在宋時已爲朝鮮所并其時並無是國矣又序世系但及宋雍熙以前而不載元以後國王名號亦疎漏也
</p>
<div class="section" id="title-35"><h2>
	日本圖纂一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明鄭若曾撰若曾有鄭開陽雜著已著錄此書乃其在胡宗憲幕府所作以坊行日本考畧一書舛訛難據因從奉化人購得南㠗倭商秘圖持以詢諸使臣降倭通事火長之屬彚訂成編前爲圖三幅附以論說後載州郡士貢道路形勢語言什器冦術而儀制詩表別爲附錄視若曾萬里海防編内所載較爲詳密其針經圖說止載入貢故道而間道便利皆隱而不言蓋恐海濵姦宄得通倭之路有深意存焉惟其言明太祖洪武二年命趙秩往諭其國明史載在洪武三年又言太宗十九年冦遼東總兵劉江殱之於望海堝明史載在永樂十七年乃都督劉榮非總兵劉江均不相合然明史據明實錄及國史不得有誤殆是書傳聞未實也
</p>
<div class="section" id="title-36"><h2>
	朝鮮圖說一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明鄭若曾撰先圖後考次詳其世紀都邑山川風俗士産道里貢式而以宋鄭興裔奏議一篇附焉蓋是時朝鮮亦被倭患故因日本而及之
</p>
<div class="section" id="title-37"><h2>
	琉球圖說一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明鄭若曾撰體例與朝鮮圖說相同地里則但標其針路末附宋鄭藻紀事一篇琉球奉明正朔從無冦掠殆以其國外偪於倭内密邇於福建而爲預防之計歟
</p>
<div class="section" id="title-38"><h2>
	安南圖說一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明鄭若曾撰體例亦與朝鮮圖說同但增疆域僞制二門疆域寥寥數語其僞制則紀黎莫二姓事也末附宋鄭竦紀畧一篇若曾時距莫登庸事未遠故籌畫邊防併及安南然相距旣遙所傳聞者畧矣
</p>
<div class="section" id="title-39"><h2>
	西洋朝貢典錄三卷<span class="jiazhu">江蘇巡撫採進本</span>
</h2></div>
<p class="em2">
	明黃省曾撰省曾字勉之吳縣人嘉靖辛卯舉人明史文苑傳附見文徵明傳中是編紀西洋諸國朝貢之事自占城以迄天方爲國二十有三國各一篇篇各有論凡道里遠近風俗美惡物産器用之殊言語衣服之異靡不詳載攷明史外國傳其時通職貢者尚不盡於此錄省曾止就内侍鄭和所歷之國編次成書餘固未暇及也末有二跋一爲東山居士孫胤伽一爲淸常道人趙進美胤伽稱此書初未付梓得其手稿錄之進美謂其章法句法頗學山海經信爲奇書錢曾讀書敏求記亦載之然其精華已採入正史餘亦無他異聞也
</p>
<div class="section" id="title-40"><h2>
	夷俗記一卷<span class="jiazhu">浙江鮑士恭家藏本</span>
</h2></div>
<p class="em2">
	明蕭大亨撰大亨號岳峯㤗安人嘉靖壬戌進士官至兵部尚書是書專紀韃靼風俗分匹配生育分家治姦治盗聽訟葬埋崇佛待賔尊師耕獵食用㡌衣敬上禁忌牧養習尚教戰戰陣貢市二十類蓋大亨嘗爲宣大總督故記錄其所聞然殊多失實不足徵信惟順義王互市之地明史載大同於左衛北威遠堡邊外宣府於萬全右衛張家口邊外山西於水泉營而此書載大同互市有三堡一曰守口堡二曰得勝堡三曰新平堡則大亨所親見較史爲詳云
</p>
<div class="section" id="title-41"><h2>
	朝鮮國志一卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏所存惟京都風俗山川古都古迹五門中稱我康獻王知爲朝鮮人作引明一統志稱大明知爲作於明時又多稱王氏諸王爲高麗王知爲明之中葉李氏有國改稱朝鮮之後也
</p>
<div class="section" id="title-42"><h2>
	東夷圖說二卷嶺海異聞一卷續聞一卷<span class="jiazhu">浙江吳玉墀家藏本</span>
</h2><p class="jiaozhusup">篇名原作「東南夷圖說」，據彚訂本二五○六頁改。</p></div>
<p class="em2">
	明蔡汝賢撰汝賢字思齊華亭人隆慶戊辰進士是編成於萬曆丙戌所紀皆東南海中諸國殊多傳聞失實如謂琉球國人窅目深鼻男去髭鬚輯鳥羽爲冠裝以珠玉赤毛今琉球貢使旅來目所共睹殊不如其所說海西諸國統稱西洋汝賢乃以西洋爲國名則更謬矣至於異聞續聞尤多荒誕不經其圖像悉以意杜撰亦毫無所據
</p>
<div class="section" id="title-43"><h2>
	四川土夷考四卷<span class="jiazhu">浙江汪汝瑮家藏本</span>
</h2></div>
<p class="em2">
	明譚希思撰希思有明大政纂要已著錄是書乃希思在蜀時命布政使官屬取全蜀土司土府繪圖立說裒爲一編刻於萬曆二十六年首全圖次各土司土府分圖圖各有說凡七十八篇其中所列多沿邊城堡守禦名目而於土司境壤山川形勢槪未之及蓋專爲防守之策而設雖名爲土夷考其實乃險隘圖也所附之說僅據州縣申册簡畧頗甚亦不足以備考核
</p>
<div class="section" id="title-44"><h2>
	日本考五卷<span class="jiazhu">浙江鮑士恭家藏本</span>
</h2></div>
<p class="em2">
	明李言恭都杰同撰言恭字惟寅岐陽武靖王文忠之裔以萬曆二年襲封臨淮侯杰字彥輔蔚州人嘉靖丙辰進士官至南京兵部尚書方言恭督京營參政時杰爲右都御史會倭患方劇乃共摭所聞爲此書記其山川地理及世次土風而於字書譯語臚載尤詳後倭陷朝鮮封貢議起杰以力爭不合徙南京而言恭子宗城卒爲石星所薦充正使往封至釜山而倭情中變易服逃歸被劾論戍蓋徒恃紙上空言宜其不能悉知情僞也
</p>
<div class="section" id="title-45"><h2>
	咸賔錄八卷<span class="jiazhu">浙江鮑士恭家藏本</span>
</h2></div>
<p class="em2">
	明羅曰褧撰曰褧字尚之江西人是編刊於萬曆中分列諸國之事以東西南北爲分欲誇明代聲教之遠故曰咸賔其實多非朝貢之國又敘事古今糅雜標題人地混淆亦頗無體例
</p>
<div class="section" id="title-46"><h2>
	别本坤輿外紀一卷<span class="jiazhu">大學士英亷購進本</span>
</h2></div>
<p class="em2">
	舊本題國朝南懷仁撰載吳震方說鈴前集中案懷仁坤輿外紀别有全本已著於錄此本摘錄其文併刪其圖說乃叢書之節本猶明季坊刻竄亂古書之陋習也
</p>
<div class="section" id="title-47"><h2>
	西方要記一卷<span class="jiazhu">編修程晉芳家藏本</span>
</h2></div>
<p class="em2">
	國朝西洋人利類思安文思南懷仁等撰利類思安文思皆以明末入中國南懷仁以順治十六年至京師此書則康熙初年所述凡二十條專記西洋國士人物土産及海程遠近大抵意在夸大其教故語多粉飾失實
</p>
<div class="section" id="title-48"><h2>
	洱海叢談一卷<span class="jiazhu">折江巡撫採進本</span>
</h2></div>
<p class="em2">
	國朝釋同揆撰同揆字輪庵雲南大理府文殊寺僧也是書紀滇南未入版圖之初引隋書西海阿育國王仲子封蒼洱之間爲南詔之始祖其後世滅而復興者有段氏蒙氏高氏相承至明初始皆内附所載觀音大士結茅郡中及唐永徽後現身七化之語皆近荒誕以緇徒爲地志自張其教固所不免耳
</p>
<div class="section" id="title-49"><h2>
	八紘譯史四卷紀餘四卷<span class="jiazhu">江蘇巡撫採進本</span>
</h2></div>
<p class="em2">
	國朝陸次雲撰次雲有湖壖雜記已著錄是書專錄荒外諸國古事皆採摭史傳複見不鮮近事多據瀛涯勝覽職方外紀諸書亦多傳聞失實所記西域山川物産其地自天威耆定俱入版圖如謂高昌盛暑人皆穴處鳥飛或爲日氣所爍而墮謂火焰山烟焰獨天謂火蠶綿絮衣一襲止用一兩稍多熱不可耐謂白疊子其實成繭中有細絲謂哈密四味木其實如棗以竹刀取之則甘鐵刀取之則苦木刀取之則酸蘆刀取之則辛謂龜兹有山出泉行數里入地狀如醍醐甚臭人服之齒落更生今由嘉峪關南路至喀什噶爾即經三國故地安得有此事哉皍其他可知矣後附譯史紀餘四卷一爲東海西海及異物二爲高麗日本占城安南琉球之詩三爲外國錢文四爲西番百譯緬甸暹羅四國之書亦皆耳剽之談不爲確據如人面魚食目一條此書作前朝使臣至日本事峝谿纎志又以爲苖人進於初官是土者一人之書而自相矛盾是尚可爲信史哉
</p>
<div class="section" id="title-50"><h2>
	八紘荒史一卷<span class="jiazhu">江蘇巡撫採進本</span>
</h2></div>
<p class="em2">
	國朝陸次雲撰次雲旣撰八紘譯史記其曾通中國者因復摭小說稗官所載荒渺之說爲此書皆無稽之談也書首題卷之一則當不止此卷而次雲所刻雜著前列總目此書實止一卷豈欲續輯而未成歟
</p>
<div class="section" id="title-51"><h2>
	峝谿纎志三卷志餘一卷<span class="jiazhu">大學士英亷家藏本</span>
</h2></div>
<p class="em2">
	國朝陸次雲撰所記皆諸苖蠻種落風俗前有題詞稱諸書所載同異攸殊余徵諸見聞詳爲考正措詞雖簡徵事彌該上卷爲峝谿羣言考正中卷爲蠻獠志下卷爲滇中峝谿所產志餘一卷則皆蠻中歌謠自吳淇粤風續九採出者也
</p>
<div class="section" id="title-52"><h2>
	安南紀遊一卷<span class="jiazhu">大學士英亷家藏本</span>
</h2></div>
<p class="em2">
	國朝潘鼎珪撰鼎珪字子登晉江人是編成於康熙二十七年乃鼎珪遊廣東時偶附海舶遇風飄至其國因紀其山川風土之大畧與諸書所記不甚相遠無他異聞
</p>
<div class="section" id="title-53"><h2>
	海外紀事六卷<span class="jiazhu">浙江巡撫採進本</span>
</h2></div>
<p class="em2">
	國朝釋大汕撰大汕廣東長壽寺僧康熙乙亥春大越國王阮福週聘往說法越歲而歸因記其國之風土以及大洋往來所見聞大越國者其先世乃安南贅婿分藩割據遂稱大越卷前有阮福週序題丙子蒲月蓋康熙三十五年也
</p>
<div class="section" id="title-54"><h2>
	連陽八排風土記八卷<span class="jiazhu">浙江巡撫採進本</span>
</h2></div>
<p class="em2">
	國朝李來章撰來章號禮山本名灼然以字行襄城人康熙乙卯舉人官連山縣知縣是書即其康熙戊子在連山時所作八排者猺獠所居以竹木爲砦栅謂之排也凡分圖繪形勢風俗言語勦撫建置約束向化八門門爲一卷其目尚有第九卷題曰雜述上下然有錄無書豈爲之而未成歟中多自敘政續其向化一門紀所判斷之案各爲標目殆似傳奇尤非體例
</p>
<div class="section" id="title-55"><h2>
	中山傳信錄六卷<span class="jiazhu">兩淮馬裕家藏本</span>
</h2></div>
<p class="em2">
	國朝徐葆光撰葆光字澄齋吳江人康熙壬辰進士官翰林院編修康熙五十七年册封琉球國世子尚貞爲國王以葆光爲副使歸時奏上是書繒圖列說紀述頗詳
</p>
<div class="section" id="title-56"><h2>
	楚南苖志六卷<span class="jiazhu">湖北巡撫採進本</span>
</h2></div>
<p class="em2">
	國朝段汝霖撰汝霖字時齋號梅亭漢陽人由舉人歷官建寧府知府是書乃汝霖爲湖南永綏同知時所作前五卷皆載苖人種類風俗物產言語衣服及歷朝控禦撫治之法末一卷附載猺人土人及粤西六寨蠻而六寨蠻尤爲簡畧以非楚所治故也體例冗雜敘述亦不甚雅馴而得諸見聞事皆質實惟前載星野與苖蠻土人皆無所涉未免沿地志之陋格耳
</p>
<p class="em2">
	右地理類外紀之屬三十四部八十三卷<span class="jiazhu">内二部無卷數</span>皆附存目
</p> 



</div></body></html>
