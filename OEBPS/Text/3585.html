<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百七十·集部二十三（集部二十三）</title></head><body><div id="text">

<p>
<strong>欽定四庫全書總目卷一百七十</strong>
</p>
<div class="section" id="title-0"><h1>
	集部二十三
</h1><hr/></div>
<div class="section" id="title-1"><h2>
	别集類二十三
</h2></div>
<div class="section" id="title-2"><h2>
	全室外集九卷續集一卷<span class="jiazhu">安徽巡撫採進本</span>
</h2></div>
<p class="em2">
	明僧宗泐撰宗泐字季潭臨安人洪武初舉高行沙門命住天界寺尋往西域求遺經還授左善世太祖欲授以官固辭太祖爲撰免官說其後胡惟庸謀逆詞連宗泐特原之是編題曰外集蓋釋氏以佛經爲内學故以詩文爲外猶宋釋道璨柳塘外集例也首二卷爲應制詩及樂府供佛讚佛諸曲三卷至八卷爲古近體詩九卷爲疏及題跋續集詩文合編而詩文之間闕四頁其原數遂不可考今所存者凡詩三十六首題跋十五篇千頃堂書目作全室外集十卷蓋合此一卷言之耳宗泐雖託跡緇流而篤好儒術故其詩風骨高騫可抗行於作者之間徐一䕫作是集序稱其如霜晨老鶴聲聞九臯淸廟朱絃曲終三嘆彷彿近之皎然齊巳固未易言要不在契嵩惠洪下與句曲外史張羽均元明之際方外之秀出者也千頃堂書目載宗泐尚有西游集一卷蓋奉使求經時道路往還所作見聞旣異其記載必有可觀今未見其本存佚殆不可知矣徐禎卿翦勝野聞謂宗泐奉使西域未至其地塗遇神僧幻化而歸者蓋未知宗泐有此集故造是齊東之語與所謂宗泐蓄髮還俗者同一謬妄也
</p>
<div class="section" id="title-3"><h2>
	練中丞集二卷<span class="jiazhu">兩淮馬裕家藏本</span>
</h2></div>
<p class="em2">
	明練子寧撰子寧名安以字行號松月居士新淦人洪武乙丑進士建文時官左副都御史燕兵入殉節死事迹具明史本傳當燕王簒立之初誣建文諸臣爲姦黨禁其文字甚嚴弘治中王佐始輯其遺文名曰金川玉屑故徐泰詩說有金川練子寧玉屑無多爲世所寶之語此本乃泰和郭子章重編附以遺事一卷其裔孫綺復増輯之黃溥簡籍遺聞嘗記集中可疑者三事一曰送花狀元歸娶詩謂洪武辛亥至建文庚辰狀元但有吳伯宗丁顯任亨泰許觀張信陳䢿胡靖七人無所謂狀元花綸綸乃洪武十七年浙江鄉試第二人不應有奉詔歸娶事一曰故耆老理庭黃公墓誌謂子寧及第在洪武十八年此誌後題洪武丙辰三月之吉乃洪武九年不應結銜稱賜進士及第授翰林院修撰一曰集後雜考引葉盛水東日記載長樂鄭氏有手卷練子寧賦張顯宗跋稱顯宗狀元及第洪武時亦無此狀元其言頗核蓋子寧一代偉人人爭依託因而影撰者有之然終不以僞廢其眞也
</p>
<div class="section" id="title-4"><h2>
	遜志齋集二十四卷<span class="jiazhu">内府藏本</span>
</h2></div>
<p class="em2">
	明方孝孺撰孝孺有雜誡已著錄是集凡雜著八卷書三卷序三卷記三卷題跋一卷贊一卷祭文誄哀辭一卷行狀傳一卷碑表誌一卷古體詩一卷近體詩一卷史稱孝孺殉節後文禁甚嚴其門人王稔藏其遺稿宣德後始稍傳播故其中闕文脫簡頗多原本凡三十卷拾遺十卷乃黃孔昭謝鐸所編此本併爲二十四卷則正德中顧璘守台州時所重刋也孝孺學術醇正而文章乃縱橫豪放頗出入於東坡龍川之間蓋其志在於駕軼漢唐銳復三代故其毅然自命之氣發揚蹈厲時露於筆墨之間鄭瑗井觀瑣言稱其志高氣銳而詞鋒浩然足以發之然聖人之道與時偕行周去唐虞僅千年周禮一書巳不全用唐虞之法明去周幾三千年勢移事變不知凡幾而乃與惠帝講求六官改制定禮即使燕兵不起其所設施亦未必能致太平正不必執講學家門戶之見曲爲之諱惟是燕王簒立之初齊黃諸人爲所切齒即委蛇求活亦勢不能存若孝孺則深欲藉其聲名俾草詔以欺天下使稍稍遷就未必不接跡三楊而致命成仁遂湛十族而不悔語其氣節可謂贯金石動天地矣文以人重則斯集固懸諸日月不可磨滅之書也都穆南濠詩話曰方正學先生集傳之天下人人知愛誦之但其中多雜以他人之詩如勉學二十四首乃陳子平作漁樵一首乃楊孟載作又有牧牛圖一絶亦元人作然兩集互見古人多有今姑仍原本錄之而附存穆說備考焉
</p>
<div class="section" id="title-5"><h2>
	貞白遺稿十卷附顯忠錄二卷<span class="jiazhu">浙江孫仰曾家藏本</span>
</h2></div>
<p class="em2">
	明程通撰通字彦亨貞白其齋名也績溪人洪武乙丑貢入太學庚午舉應天鄉試時方遣諸王將兵因以封建策貢士於廷通所對稱旨擢第一授遼府紀善進左長史燕王叛後通上書數千言論戰守大計永樂初錦衣衞都督紀綱發其事詔械通詣京師與二子俱論死事迹具明史本傳所著述凡百餘卷悉毁於官後十年其弟赴荆州遼王以所圖通像及遺稿授之嘉靖中黨禁漸弛其從孫長等乃搜訪佚篇裒爲六卷附以遼王並同時諸人贈言及行狀小傳等篇别爲四卷天啟中其裔孫樞及子應階又集前後建祠請諡之文爲顯忠錄二卷附綴於末即此本也初通以祖平久戍陳情乞賜還鄉人稱其孝及建文中遭逢國難上防禦封事而卒以是死人稱其忠今陳情之表具在而封事獨有題無文蓋嘉靖中刻集時猶有所諱而不敢存也封建二策乃其受知於太祖者持議頗正其他詩文亦俱醇樸有法雖所存無多而大節凛然有不僅以詞章論者固宜與方練諸集並傳不朽矣
</p>
<div class="section" id="title-6"><h2>
	靜學文集一卷<span class="jiazhu">兩淮馬裕家藏本</span>
</h2></div>
<p class="em2">
	明王叔英撰叔英名原采以字行黃巖人洪武中與楊大中葉見泰方孝孺林佑並徵至叔英固辭還鄉後以薦官仙居訓導改德安教授遷漢陽知縣建文時召爲翰林修撰燕兵至淮奉詔募兵行至廣德會齊泰來奔知事不可爲乃書絶命詞自經於元妙觀邏捕其家妻金氏及二女并殉焉事迹具明史本傳乾隆四十一年賜諡忠節史稱叔英在建文朝嘗上資治八策又稱方孝孺欲行井田叔英貽之書曰事有行於古亦可行於今者夏時周冕之類是也有行於古而不可行於今者井田封建之類是也可行者行則人之從之也易而民受其利難行者行則人之從之也難而民受其患云云今是集三十篇僅存序記二體而所上八策及貽孝孺書並無之按徐敬孚跋稱楊士奇嘗欲纂集叔英之文求無完本深悼惜之成化年有謝世修者欲募刻以廣其傳蓋搜葺重編非其舊本卷首林佑序作於洪武中者乃後人所錄入非即爲此本作也叔英嘗自云趙孟之貴非所慕陶朱之富非所願使吾文如聖賢是吾心也今觀是集大扺皆規橅昌黎稍失之拘而簡樸有度非漫無裁制者比所存雖少巳可以見其生平矣前有黃綰所爲傳稱其文章有原本知時達勢爲用世之儒蓋不誣云
</p>
<div class="section" id="title-7"><h2>
	芻蕘集六卷<span class="jiazhu">江西巡撫採進本</span>
</h2></div>
<p class="em2">
	明周是修撰是修有綱常懿範已著錄是集爲其孫應鼇所編凡詩三卷賦及雜文共三卷大抵風骨稜稜溢於楮墨望而知爲忠臣義士之文其矩度波瀾亦具合古法不在當時作者下世不甚稱殆轉以氣節掩歟史稱是修由霍邱訓導遷周王府紀善王多不法是修動繩以禮今觀集中修巳十箴與保國直言二篇蓋即是時之所作其剛正不阿不待後來始見矣末附解縉所作誌銘及楊士奇所作傳誌銘但稱歸京師爲紀善預翰林纂修以死竟不言其殉節傳乃言其自經應天府學蓋縉作誌在永樂元年時黨禁方嚴故諱其事士奇作傳則在宣德四年時公論稍明故著其實也傳又稱是修數論國家大計至指斥用事者誤國用事者怒衆共挫折之云云於當時情事亦得其眞雖是修精贯三光不待二人之文而顯二人之文尤不足以榮是修然有誓死不死者而後見眞能死者之難有委曲以文其不死者而後見慷槪就死者之不愧不怍並錄存之亦可以相形而益彰矣
</p>
<div class="section" id="title-8"><h2>
	巽隱集四卷<span class="jiazhu">浙江巡撫採進本</span>
</h2></div>
<p class="em2">
	明程本立撰本立字原道巽隱其號也桐鄉人洪武九年以明經擢秦王府引禮舍人以母憂去復補周府禮官坐累謫雲南馬龍他郞甸長官司吏目有平定百夷功徵入翰林厯官至右僉都御史調江西按察副使未行值燕王簒位遂自盡以殉事迹具明史本傳是集詩二卷文二卷爲其曾孫山所編弘治乙丑桐鄉知縣莆田李廷梧序之嘉靖初南溪吳氏爲刋板西虞范氏又重刋之歲久皆散佚此本乃萬曆乙丑桐鄉知縣濮陽棐得遺稿於其裔孫九澤而屬訓導李詩校刋者也本立文章典雅詩亦深穩樸健頗近唐音不但節義爲足重即以詞采而論位置於明初作者之間亦無愧色矣
</p>
<div class="section" id="title-9"><h2>
	易齋集二卷<span class="jiazhu">浙江巡撫採進本</span>
</h2></div>
<p class="em2">
	明劉璟撰璟字仲璟靑田人誠意伯基之次子洪武二十三年太祖命襲父爵以讓其兄子廌乃特設閤門使授之尋爲谷王府左長史燕王稱兵隨谷王歸京師令參李景隆軍事兵敗上書不見省遂歸里燕王即位召之稱疾不至逮入京下獄自經死乾隆四十一年賜諡忠節事迹附見明史劉基傳其遺文久佚不傳明末楊文驄令靑田從諸生蔣芳華家得抄本始以授梓考黃虞稷千頃堂書目載璟集十卷疑此尚非完帙又別有無隱稿一卷今佚不見其與此本同異亦莫可考也璟少通諸經慷槪喜談兵太祖嘗以爲眞伯温子而詩文傷於觕率頗遜其父天台盧廷綱稱其詩云酒酣落筆詞愈工命意不與常人同淸如氷甌玉盌貯繁露和如大廷淸廟鳴絲桐疾如黃河怒風捲濤浪麗如錦江秋水涵芙蓉雖譽之未免過實然其氣勢蒼勁兀傲不羣猶有覆瓿集之一體且其值革除之際捐生完節不墜家聲尤宜以其人而重之矣
</p>
<div class="section" id="title-10"><h2>
	野古集三卷<span class="jiazhu">内府藏本</span>
</h2></div>
<p class="em2">
	明龔詡撰詡字大章崑山人父詧洪武中官給事中以言事遣戍五開衛詡遂隸軍籍後調守金川門燕王簒位詡變姓名遁歸賣藥授徒以自給正統已未巡撫周忱薦爲松江學官不就又薦爲太倉學官亦不就嘗語都御史吳訥曰詡仕無害於義但恐負當日城門一慟耳成化已丑始卒年八十八明史附載牛景先傳是集乃崇禎乙亥其八世從孫挻所刻前有李繼貞序稱刪其十之二三蓋詡詩格調在長慶集擊壤集間其傷於鄙俚淺率者繼貞稍汰之也要其性情深摯直抒胸臆律以選聲配色彫章琢句誠不能與文士爭工律以綱常名教之旨則不合於風人者尠矣末附上周忱書及王執禮張大復等所作家傳墓誌諡議像贊等篇又有年譜稱詡族姪紱所編於建文四年稱傳言乘輿遜去於正統七年稱舊君還京先生作落葉吟見意按紱之作譜在成化十三年楊應能事應久已論定不應有舊君還京之語且落葉一詩本無明指安知非別有託諷而顧據此斷爲惠帝出奔還京之作亦未見其然此譜於康熙乙巳挺得本於其族弟維則故崇禎乙亥原刻總目不與墓銘家傳等並列觀是一條其眞爲紱作與否猶在兩可間也疑以傳疑姑並存之而已
</p>
<p class="margin2">
	案練子寧以下諸人據其通籍之年蓋有在解縉諸人後者然一則死革除之禍効命於故君一則迎靖難之師貢媚於新主薰蕕同器於義未安故分列編之使各從其類至龔詡卒於成化已丑更遠在縉等之後今亦升列縉等前用以昭名教是非千秋論定紆靑拖紫之榮竟不能與荷㦸老兵爭此一紙之先後也
</p>
<div class="section" id="title-11"><h2>
	峴泉集四卷<span class="jiazhu">江蘇巡撫採進本</span>
</h2></div>
<p class="em2">
	明張宇初撰宇初字子璿貴溪人張道陵四十三世孫洪武十年襲掌道教永樂八年卒明史方技傳附見其父正常傳中稱其建文時嘗坐不法奪印誥成祖即位復之又稱其嘗受道法於長春眞人劉淵然後與淵然不協互相詆訐其人品頗不純粹然其文章乃斐然可觀其中若太極釋先天圖論河圖原辨荀子辨陰符經諸篇皆有合於儒者之言問神一篇悉本程朱之理未嘗以雲師風伯荒怪之說張大其教以視誦周孔之書而混淆儒墨之界者實轉爲勝之韓愈送浮屠文暢序稱有儒名而墨行者問其名則是校其行則非有墨名而儒行者問其名則非校其行則是然則若宇初者其言旣合於理寧可以異端之故併斥其文乎朱彝尊明詩綜稱其集二十卷詩居其半王紳爲之序此本皆所作雜文惟末附歌行數十首卷首雖載紳序而二十卷之舊已不復存蓋又掇拾重編之本矣
</p>
<div class="section" id="title-12"><h2>
	唐愚士詩二卷附會稽懐古詩一卷<span class="jiazhu">江蘇巡撫採進本</span>
</h2></div>
<p class="em2">
	明唐之淳撰之淳字愚士亦以字行山陰人肅之子也建文初詔詞臣修鑑戒錄方孝孺薦之授翰林院侍讀與孝孺同領書局卒於官明史文苑傳附載王行傳中徐禎卿翦勝野聞載明太祖以布囊貯之淳夜越宫墻入便殿點竄十王册文一事其事荒誕不經殆委巷小人因之淳文思敏捷造是妄語張芹遺忠錄稱洪武中有薦之者謝不就曹國公李景隆俾其子師焉征行四方皆與俱厯燕薊秦周覽前代遺蹟援筆而賦凌轢一時考明史李文忠傳景隆以洪武十九年襲封曹國公不載其北征事惟馮勝傳載洪武二十年與傅友德藍玉趙庸等北征常茂李景隆鄧鎭皆從是年歲在丁卯與集中寓寧軒記所載洪武丁卯相合當即其時也是集僅其丁卯戊辰二年所作似非完本又詩文相間成編而總題曰詩亦非體例疑當日雜錄手稿存此一帙後人因鈔傳之故編次叢雜如此歟其詩雖未經簡汰金礫並存而氣格質實無元季纎穠之習其塞外諸作山川物産尤足以資考核會稽懷古詩一卷乃其少作凡五言古詩三十首題下各有小序仿阮閲曾極張堯同之例其中如舜廟不取地志象耕之說禹廟不取禹穴藏書之說皆爲有識此卷本於集外別行然篇頁寥寥今綴於集後末附長洲戴冠和詩三十首大抵湊泊成篇不及之淳原唱以舊本所有姑亦並存焉
</p>
<div class="section" id="title-13"><h2>
	文毅集十六卷<span class="jiazhu">江西巡撫採進本</span>
</h2></div>
<p class="em2">
	明解縉撰縉字大紳吉水人洪武戊辰進士永樂初官翰林學士出爲江西參議改交阯爲漢王高煦所譖下獄死事蹟具明史本傳縉所著有白雲稿東山集太平奏疏等書殁後多散佚天順初金城黃諫始輯其遺文爲三十卷後亦漸湮嘉靖中同邑羅洪先復與縉從孫相輯成十卷千頃堂書目又載有似羅隱集一卷學士集二十卷今並未見此本十六卷則康熙戊戍其十世孫悅所纂輯也縉才氣放逸下筆不能自休當時有才子之目迄今委巷流傳其少年夙慧諸事率多鄙誕不經故李東陽懷麓堂詩話謂其詩無全稿眞僞相半蓋出於後人竄亂者爲多然其中佳句間存亦復不減作者至其奏議如大庖西封事白李善長寃諸篇俱明白剴切黃汝亨狂言紀畧詆其文義繁縟使當賈長沙直是奴隸苛矣又案大庖西封事中有云陛下好觀韻府雜書抄輯穢蕪畧無文彩若喜其便於檢閱願集一二儒英隨事類別勒成一經云云其後成祖修永樂大典縉實爲總裁官果用分韻編類之法勒爲巨帙一切遺文墜簡竟賴以傳於今日以待聖朝之表章即以功在典籍而論其著作亦宜存錄可不必銖銖兩兩而繩之也
</p>
<div class="section" id="title-14"><h2>
	虛舟集五卷<span class="jiazhu">山東巡撫採進本</span>
</h2></div>
<p class="em2">
	明王偁撰偁字孟揚永福人元潮州總管翰之子翰於明初抗節死偁生甫六齡其母教之讀書洪武庚午領鄉薦乞歸養母成祖即位徵至京師授國史院檢討充永樂大典副總裁後坐解縉黨下獄死偁爲閩中十子之一明史文苑傳附見林鴻傳中是編乃其詩集前有王汝玉序又有解縉序二篇一題虛舟集序一題王孟揚文集序又有弘治六年桑懌序則爲袁州守王世英翻刻虛舟集而作不言其別有文集蓋當時已失傳矣集末附書評及自述誄各一首偁與解縉友善其才氣學問約畧相似卒同被讒譖以死然縉詩頗傷剽直偁詩恬和安雅殆爲勝之自述稱服羣聖獵百家窮幽明每遇登高弔古慨然發其悲壯愉樂一寓於文若詩其命意亦殊不凡故集中若感遇諸作規橅拾遺詠史數篇步趨記室將進酒行路難等亦頗出入於太白雖未必盡合古人而意度波瀾時復具體固不比於優孟衣冠也
</p>
<div class="section" id="title-15"><h2>
	王舍人詩集五卷<span class="jiazhu">浙江巡撫採進本</span>
</h2></div>
<p class="em2">
	明王紱撰紱字孟端無錫人別號友石生又曰九龍山人洪武中徵至京師尋坐累戍朔州永樂初用薦以善書供事文淵閣久之除中書舍人卒於官事蹟具明史文苑傳集爲其子黙所編又名友石山房稿前有曾棨王進序後附章昞如胡廣等所作行狀墓表紱博學工書畫所作山水竹石風韻瀟灑妙絶一時說者謂可繼其郷倪瓚其詩雖結體稍弱而淸雅有餘蓋其神思本淸故雖長篇短什隨意濡染不盡計其工拙而擺落塵氛自然合度都穆南濠詩話獨稱寄別娶婦者一絶則傖父面目不足以見紱之長矣
</p>
<div class="section" id="title-16"><h2>
	泊菴集十六卷<span class="jiazhu">江西巡撫採進本</span>
</h2></div>
<p class="em2">
	明梁潛撰潛字用之泰和人洪武丙子舉人授蒼溪訓導厯知四會陽江陽春三縣永樂初召修太祖實錄累遷右春坊右贊善會修永樂大典代禮部尚書鄭賜爲總裁陞侍讀永樂十五年北征仁宗監國以釋陳千戶事牽連坐死事迹附見明史鄒濟傳是集前有王直胡儼二序儼序稱爲潛子楘所編考蕭鎡尚約居士集有陳循墓誌稱梁公潛以職務違錯被逮且籍之梁平曰所作詩文悉估書冊賣錢入官循遺人訪求倍價贖還今鋟梓以傳者循所贖也云云則其稿爲潛所自編因循而傳於世儼序不載其事而但稱其文章遭際蓋諱言其賜死耳潛文格淸雋而兼有縱橫浩瀚之氣在明初可自成一隊故鄭瑗井觀瑣言稱其豐贍委曲亦當代一作家楊士奇潛墓志稱其爲文章馳騁司馬子長韓退之蘇子瞻亦問出莊列爲奇務去陳言出新意古詩高處逼晉宋此本有文無詩集末有康熙辛酉潛裔孫天淸續刻家集小引云泊菴公詩集已瘞文冢不復存人間則舊本久佚矣
</p>
<div class="section" id="title-17"><h2>
	毅齋詩文集八卷附錄一卷<span class="jiazhu">兩淮鹽政採進本</span>
</h2></div>
<p class="em2">
	明王洪撰洪字希範錢塘人年十八舉洪武丁丑進士授行人尋擢吏科給事中以薦人翰林由檢討厯官修撰侍講爲永樂大典副總裁官明史文苑傳附載林鴻傳中稱成祖嘗命洪爲文洪逡巡不應詔爲同列所排不復進用而是集有劉公潛所作輓詩序及莫琚後跋乃言洪預修國史會大臣欲載其家瑞異入曰厯中洪持不可至聞於成祖前坐謫禮部主事卒於官曾棨輓洪詩所謂玉堂分職見孤忠亦指是事明史蓋偶遺也此集即莫琚所編雜文皆朴雅駢體亦工詩尤具有唐格而不爲林鴻高棅之鉤摹其序文及序書二篇立論具見根柢其序胡儼詩集謂至元天曆間趙虞范揭各鳴一時之盛及其衰也學者以粗豪爲壯以尖新爲奇語言纎薄音律怗懘論元末之弊至爲切中則洪之所見高出當日遠矣雖名位不昌要爲有明初年屹然一作者明史文苑傳稱王偁預修永樂大典學博才雄自負無輩行獨推讓同官王洪則洪之文章槩可見矣
</p>
<div class="section" id="title-18"><h2>
	頤菴文選二卷<span class="jiazhu">兩淮鹽政採進本</span>
</h2></div>
<p class="em2">
	明胡儼撰儼字若思南昌人洪武末以舉人授華亭教諭永樂初擢翰林院檢討與解縉等同直内閣遷國子祭酒洪熙元年加太子賓客致仕家居二十年而卒事蹟具明史本傳史稱儼少嗜學於象緯占候律筭醫卜之術無不通曉又稱是時海内混一垂五十年公卿大夫彬彬多文學之士儼館閣宿儒朝廷大著作多出其手纂修太袓實錄永樂大典皆爲總裁官而以議論戅直爲同僚所不容故久於國學未能大用其詩頗近江西一派詞旨高邁寄託深遠與三楊之和平安雅者氣象稍殊文章則得法於熊釗釗學於虞集授受淵源相承有自故其氣格高老律度謹嚴可以追踪作者卓爲明初之一家明史藝文志載頤菴集本三十卷此集詩文各止一卷乃後人選本非其全帙然嘗鼎一臠亦足以知其槪矣
</p>
<div class="section" id="title-19"><h2>
	靑城山人集八卷<span class="jiazhu">兩淮鹽政採進本</span>
</h2></div>
<p class="em2">
	明王璲撰璲字汝玉長洲人洪武中舉浙江鄉試以薦攝府學教授改應天訓導永樂初擢翰林五經博士官至左春坊左贊善後坐解縉累下詔獄瘐死洪熙初贈太子賓客諡文靖事迹附見明史鄒濟傳史稱璲少從楊維楨學嘗應制撰神龜賦璲第一解縉次之其文采爲當世所重然所著詩稿散佚正統十二年其孫鏜始裒次爲編其姻家華靖刪定爲八卷即此本也靜志居詩話稱其詩不費冥索斤斤唐人之調吳人徐用理集永樂後詩家三百三十人以璲壓卷今觀其詩音節色澤皆合古格誠有擬議而不能變化者然當元季詩格靡麗之餘能毅然以六代三唐爲楷模亦卓然特立之士又不以王李流弊預繩明初人矣
</p>
<div class="section" id="title-20"><h2>
	東里全集九十七卷別集四卷<span class="jiazhu">江蘇巡撫採進本</span>
</h2></div>
<p class="em2">
	明楊士奇撰士奇有三朝聖諭錄已著錄明初三楊並稱而士奇文章特優制誥碑版多出其手仁宗雅好歐陽修文士奇文亦平正紆餘得其彷彿故鄭瑗井觀瑣言稱其文典則無浮泛之病雜錄敘事極平穩不費力後來館閣著作沿爲流派遂爲七子之口實然李夢陽詩云宣德文體多渾淪偉哉東里廊廟珍亦不盡沒其所長蓋其文雖乏新裁而不失古格前輩典型遂主持數十年之風氣非偶然也集分正續二篇正集所載較少續集幾至倍之其別集四種一即代言錄一爲聖諭錄一爲奏對錄一爲士奇傳誌諸文綴於末爲附錄李東陽懷麓堂詩話曰楊文貞東里集手自選擇刻之廣東爲人竄入數首後其子孫又刻爲續集非公意也然則續集乃士奇所自芟棄非盡得意之作以其搜羅較富往往有足備考核者故仍其舊并錄之焉
</p>
<div class="section" id="title-21"><h2>
	楊文敏集二十五卷<span class="jiazhu">福建巡撫採進本</span>
</h2></div>
<p class="em2">
	明楊榮撰榮有後北征記已著錄榮當明全盛之日厯事四朝恩禮始終無間儒生遭遇可謂至榮故發爲文章具有富貴福澤之氣應制諸作渢渢雅音其他詩文亦皆雍容平易肖其爲人雖無深湛幽渺之思縱橫馳驟之才足以震耀一世而逶迤有度醇實無疵臺閣之文所由與山林枯槁者異也與楊士奇同主一代之文柄亦有由矣柄國旣久晚進者遞相摹擬城中高髻四方一尺餘波所衍漸流爲膚廓冗長千篇一律物窮則變於是何李崛起倡爲復古之論而士奇榮等遂爲藝林之口實平心而論凡文章之力足以轉移一世者其始也必能自成一家其久也亦無不生弊微獨東里一派即前後七子亦孰不皆然不可以前人之盛併回䕶後來之衰亦不可以後來之衰併掩沒前人之盛也又何容以末流放失遽病士奇與榮哉
</p>
<div class="section" id="title-22"><h2>
	省愆集二卷<span class="jiazhu">江西巡撫採進本</span>
</h2></div>
<p class="em2">
	明黃淮撰淮字宗豫永嘉人洪武丁丑進士除中書舍人燕王簒位命入直文淵閣陞翰林院編修累進右春坊大學士輔皇太子監國爲漢王高煦所譖坐繫詔獄十年洪熙初復官授武英殿大學士累加少保卒諡文簡事跡具明史本傳淮當革除之際身事兩朝不免爲白圭之玷史又言淮性頗隘同列有小過輒以聞解縉之死淮有力焉人品亦不甚醇然通達治體多所獻替其輔導仁宗從容調䕶尤爲有功雖以是被謗獲罪而賜環以後復躋禁近迨至引年歸里受三朝寵遇者又數十年遭際之隆幾與三楊相埓其文章舂容安雅亦與三楊體格畧同此集乃其繫獄時所作故以省愆爲名當患難幽憂之日而和平温厚無所怨尤可謂不失風人之旨故特存之以見其著作之梗槪至其退直入覲歸田三稿同編爲介庵集者門徑與三楊不異東里諸集旣已著錄則是可姑置焉
</p>
<div class="section" id="title-23"><h2>
	夏忠靖集六卷附錄一卷<span class="jiazhu">浙江巡撫採進本</span>
</h2></div>
<p class="em2">
	明夏原吉撰原吉字維喆湘陰人以鄉薦遊太學選授戶部主事燕王簒立原吉降附後官至戶部尚書諡忠靖事迹具明史本傳原吉詩文集六卷載於明史藝文志與此集卷數相合蓋即舊本後附遺事一卷爲其孫廷章所輯刊板久佚此本乃國朝康熙乙酉潘宗洛提督湖廣學政時得其裔孫之所藏重爲校刊前有楊溥序稱其詩文平實雅淡不事華靡考原吉以政事著不以文章著洪永之際作者如林以原吉位置其間尚未能並騖中原齊驅方駕然致用之言疏通暢達猶有淳實之遺風以肩隨楊士奇黃淮諸人固亦無愧也
</p>
<div class="section" id="title-24"><h2>
	金文靖集十卷<span class="jiazhu">江西巡撫採進本</span>
</h2></div>
<p class="em2">
	明金幼孜撰幼孜有北征錄已著錄幼孜在洪武建文之時無所表見至永樂以迄宣德皆掌文翰機密與楊士奇諸人相亞其文章邊幅稍狹不及士奇諸人之博大而從容雅步頗亦肩隨蓋其時明運方與故廊廟賡颺具有氣象操觚者亦不知也千頃堂書目載幼孜集十卷又外集一卷又北征集一卷今外集未見朱彝尊靜志居詩話稱其北征集大漠窮沙靡不身厯時露悲壯之音則彝尊猶及見之今亦未見是編爲其子昭伯所輯詩文多應制之作蓋即黃虞稷所謂十卷之本别冠以三朝恩榮錄一卷則其勅諭誥命祭文像贊神道碑之屬幼孜事蹟已詳明史核以本傳多其子孫誇侈之詞無關考證今刪去不載惟以本集著錄焉
</p>
<div class="section" id="title-25"><h2>
	抑庵集十三卷後集三十七卷<span class="jiazhu">兩淮鹽政採進本</span>
</h2></div>
<p class="em2">
	明王直撰直字行儉泰和人永樂甲申進士正統間拜吏部尚書天順初以老疾乞休卒諡文端事蹟具明史本傳直當景帝易儲之時持之不堅爲平生之遺憾然于謙當國亦不能爭其中殆有難言者至於初諫親征繼力爭遣使迎英宗侃侃不撓至以出使自任大節究爲不愧其器識厚重在銓曹十六年奉職公允亦稱名臣詩文典雅純正有宋元之遺風自永樂初爲庶吉士即承命入閣典司制誥後在翰林二十餘年朝廷著作多出其手當時與王英齊名有西王東王之目而直尤爲老壽巋然負一代重望蕭鎡作是集序稱其文汗漫演迤若大河長川沿洄曲折輸寫萬狀蓋明自中葉以後文士始好以矯激取名直當宣德正統間去開國之初未遠淳朴之習猶未全漓文章不務勝人惟求當理故所作貎似平易而温厚和平實非後人所及雖不能追古作者亦可謂尚有典型者矣集爲其子檢討䆅所編成化初其次子稙復加校訂而以原集未錄及致仕後所作別爲後集云
</p>
<div class="section" id="title-26"><h2>
	運甓漫稿七卷<span class="jiazhu">浙江巡撫採進本</span>
</h2></div>
<p class="em2">
	明李昌祺撰昌祺名禎以字行廬陵人永樂甲申進士選庶吉士授禮部郎中<span class="jiazhu">按明初六科皆有庶吉士不獨翰林有之故得以直授郎中</span>厯官廣西河南左布政使事迹具明史本傳是編皆古近體詩並詩餘乃天順三年吉安教授鄭綱所編史稱昌祺預修永樂大典凡僻書疑事人多就質其詩淸新華贍音節自然陳循序稱其本之以理充之以氣故雅淡淸麗宏偉新奇無不該備不必遠較於古就今而論千百之中不過數輩曹安讕言長語極推其題文丞相研一首朱彝尊靜志居詩話亦謂李禎詩務謝朝華力啟夕秀取材結體頗與段柯古相似蓋由其一變綺靡纎巧之習而以流逸出之故別饒鮮潤迥異庸蕪鄭瑗井觀瑣言乃曰李布政昌祺人多稱其剛毅不撓嘗觀其運甓詩稿浮艷太逞不類莊人雅士所爲所謂棖也慾焉得剛云云是梅花一賦足累宋璟之生平矣執文章正宗一編以進退古今之作者不亦隘乎惟其中騶虞歌汴城閱武諸篇或稍傷俚俗然論一篇之詩當字銖句兩而求之論一家之詩則當統觀其全局不以一二章定工拙也
</p>
<div class="section" id="title-27"><h2>
	梧岡集八卷<span class="jiazhu">安徽巡撫採進本</span>
</h2></div>
<p class="em2">
	明唐文鳳撰文鳳字子儀號夢鶴歙縣人與祖元父桂芳俱以文學擅名永樂中薦授興國縣知縣改趙府紀善卒年八十有六文鳳宰興國著有政績泰和劉鴻嘗爲作賢令祠記見程敏政所編唐氏三先生集附錄中其詩文亦豐縟深厚刊落浮華能不失其家法其五世孫澤撰墓表云先生著述在鄉校者曰朝陽類稿在興國者曰政餘類稿又曰章貢文稿在藩府者曰進忠類稿在洛陽者曰洛陽文稿歸田後曰老學文稿今此編所存者止詩四卷文四卷蓋不逮十之三四然亦足見其大凡矣
</p>
<div class="section" id="title-28"><h2>
	古亷集十一卷附錄一卷<span class="jiazhu">浙江孫仲曾家藏本</span>
</h2></div>
<p class="em2">
	明李時勉撰時勉本名懋以字行安福人永樂甲申進士官至國子監祭酒卒諡文敬成化中改諡忠文事迹具明史本傳時勉學術剛正初以三殿災條上時務忤成祖繼以奏上六事忤仁宗終以不附王振爲所搆陷前後瀕死者三而勁直之節始終如一其在國學以道義砥礪諸生人才蔚起與南京祭酒陳敬宗號南陳北李而時勉尤爲人望所歸明以來司成均者莫能先也至其爲文則平易通達不露圭角多藹然仁義之言豈非以躬行實踐所養者醇故與講學之家驕心盛氣以大言刼伏者異歟其所著作以當代重其爲人脫稿多爲人持去故所存者無多此集乃成化中其門人戴難所編其孫長樂知縣顒所刊併以墓誌傳贊之類附錄於末焉
</p>
<div class="section" id="title-29"><h2>
	曹月川集一卷<span class="jiazhu">江蘇巡撫採進本</span>
</h2></div>
<p class="em2">
	明曹端撰端有太極圖說述解已著錄明初理學以端與薛瑄爲最醇瑄詩文集讀書錄等皆傳於世而端之遺書散佚幾盡其集亦不復存此本爲國朝儀封張伯行裒輯而成首以夜行燭次家規輯畧次語錄次錄粹次序七篇次詩十五首夜行燭家規二序不冠本書而別載於後詩之中間以太極圖贊一篇皆非體例蓋編次者誤也末附諸儒評語及張信民所纂年譜端詩皆擊壤集派殊不入格文亦質直朴素不以章句爲工然人品旣已醇正學問又復篤實直抒所見皆根理要固未可繩以音律求以藻采况殘編斷帙掇拾於放失之餘固宜以其人存之矣
</p>
<div class="section" id="title-30"><h2>
	薛文淸集二十四卷<span class="jiazhu">大學士于敏中家藏本</span>
</h2></div>
<p class="em2">
	明薛瑄撰瑄有讀書錄已著錄是集爲其門人關西張鼎所編初瑄集未有刊本瑄孫刑部員外郎禥以稿付常州同知謝庭桂雕板未竟而罷弘治巳酉監察御史暢亨得其稿於毘陵朱氏鼎又從亨得之字句舛訛多非其舊因重爲校正凡三易稿而成書共得詩文一千七百篇釐爲二十四卷鼎自爲序引朱子贊程子布帛之文菽粟之味二語爲比殆無愧詞考自北宋以來儒者率不留意於文章如邵子擊壤集之類道學家謂之正宗詩家究謂之別派相沿至莊㫤之流遂以太極圈兒大先生帽子高送我兩包陳福建還他一疋好南京等句命爲風雅嫡脈雖高自位置遞相提唱究不足以厭服人心劉克莊集有吳恕齋文集序曰近世貴理學而賤詩賦間有篇詠率是語錄講義之押韻者耳則宋人已自厭之矣明代醇儒瑄爲第一而其文章雅正具有典型絶不以俚詞破格其詩如翫一齋之類亦間涉理路而大致沖澹高秀吐言天拔往往有陶韋之風蓋有德有言瑄足當之然後知徒以明理載道爲詞常談鄙語無不可以入文者究爲以大言文固陋非篤論也
</p>
<div class="section" id="title-31"><h2>
	兩溪文集二十四卷<span class="jiazhu">江西巡撫採進本</span>
</h2></div>
<p class="em2">
	明劉球撰球字求樂更字廷振安福人永樂辛丑進士授禮部主事以楊士奇薦入侍經筵改侍講後忤王振下詔獄爲振黨馬順就獄中支解死景泰初贈翰林學士諡忠愍事迹具明史本傳是編皆所作雜文球殁後二十八年其子廣東布政司參政鉞所編彭時劉定之皆爲之序當王振盛時侯伯公卿惴惴趨風恐後而球以一文弱詞臣仗大義以與之抗至死屹不少撓沈德符野獲篇記其見害之後猶爲厲於馬順家明史亦載其事於本傳是其剛毅之氣亘生死而不可磨滅今觀其文乃多和平温雅殊不類其爲人其殆義理之勇非氣質用事者歟然味其詞旨大都光明磊落無依阿淟涊之態所謂君子之文也雖殘章斷簡猶當寶貴况全集裒然具存固宜亟爲採錄以風厲名教者矣
</p>
<div class="section" id="title-32"><h2>
	于忠肅集十三卷<span class="jiazhu">直隸總督採進本</span>
</h2></div>
<p class="em2">
	明于謙撰謙字廷益錢塘人永樂辛丑進士授御史厯官兵部尚書英宗復辟爲徐有貞石亨等誣陷棄市成化初追復原官弘治初贈特進光祿大夫柱國太傅諡肅愍萬曆中改諡忠肅事蹟具明史本傳倪岳作謙神道碑稱謙平生著述甚多僅存節菴詩文稿奏議各若干卷禍變之餘蓋千百之什一云云是其殁後遺稿已多散佚世所刋行者乃出後人掇拾而成故其本往往互有同異明史藝文志載謙奏議十卷文集二十卷又嘉靖中河南刋本詩文共八卷而無疏議此本前爲奏議十卷分北伐南征雜行三類與藝文志合後次以詩一卷雜文一卷附錄一卷與藝文志迥異與嘉靖刋本亦迥異蓋又重經編次非其舊帙也謙遭逢厄運獨抱孤忠憂國忘家計安宗社其大節炳垂竹帛本不藉文字以傳然集所載奏疏明白洞達切中事機較史傳首尾完整尤足覘其經世之畧至其詩風格遒上興象深遠雖志存開濟未嘗於吟詠求工而品格乃轉出文士上亦足見其才之無施不可矣又按王世貞名卿續記及李之藻序謙集皆謂謙嘗再疏請復儲今集中實無此疏明史亦不著其事惟倪岳神道碑稱景帝不豫謙同廷臣上章乞復皇儲是當時所上乃廷臣公疏非謙一人故集中不載其稿世貞等專屬之謙殆亦考之未審歟
</p>
<div class="section" id="title-33"><h2>
	蘭庭集二卷<span class="jiazhu">兩淮鹽政採進本</span>
</h2></div>
<p class="em2">
	明謝晉撰晉字孔昭吳縣人工畫山水嘗自戲爲謝叠山其名明詩綜作晉而集末贈盛啟東一首乃自題葵邱謝縉又附見沈大本詩一首題作寄謝縉案易象傳稱明出地上晉雜卦傳稱晉晝也以其字孔昭推之作晉有理作縉無義本集或反傳寫之誤耶其始末不甚可考集中有承天門謝恩值雨詩則嘗以布衣應徵者也卷首有汝南周傳浚儀張肯二序肯序稱晉詩二百餘篇而此集所存乃不下四五百篇考張序作於永樂甲申而集末有永樂丁酉十月旣望之作丁酉上距甲申凡十四載積詩之多宜過於肯序所云傳序謂姑蘇之詩莫盛於楊孟載高季迪而孔昭得二君之旨趣肯序亦謂其得性情之正而深於學問然則晉不特以繪事傳矣
</p>
<div class="section" id="title-34"><h2>
	古穰集三十卷<span class="jiazhu">兩江總督採進本</span>
</h2></div>
<p class="em2">
	明李賢撰賢有天順日錄已著錄賢爲英宗所倚任自二楊以來得君未有其比雖亦頗有所輔助而抑葉盛排岳正擯張寧不救羅倫諸事頗爲史所譏議其相業蓋在醇疵之間文章非所注意談藝者亦復罕稱然其時去明初未遠流風餘韻尚有典型故詩文亦皆質實嫻雅無矯揉造作之習此集爲其婿程敏政所編凡奏疏二卷書一卷記二卷序三卷說題跋一卷神道碑四卷墓碑碣一卷墓表二卷墓誌二卷行狀傳一卷祭文銘箴贊賦哀辭一卷古今體詩二卷和陶詩二卷天順日錄三卷雜錄奏疏雜文三卷中多記載時事亦有足備史乘參核者未可棄也其天順日錄有本別行兹以原本編入集中仍並錄之焉
</p>
<div class="section" id="title-35"><h2>
	武功集五卷<span class="jiazhu">浙江汪啟淑家藏本</span>
</h2></div>
<p class="em2">
	明徐有貞撰有貞初名珵字元玉吳縣人宣德癸丑進士官至兵部尚書兼華蓋殿大學士封武功伯尋下獄戍金齒放歸久之乃卒事迹具明史本傳有貞究心經濟於天官地理兵法水利陰陽方術之書無不博覽惟傾險躁進毎欲以智數立功名與石亨等倡議奪門僥倖孤注之一擲幸而得濟又怙權植黨威福自專卒亦爲人搆陷所謂君以此始必以此終實深爲君子所詬病祝允明爲有貞外孫所作蘇談往往回䕶其詞究不足以奪公論也然其幹畧本長見聞亦博故其文奇氣坌涌而學問復足以濟其辯集中如文武論制縱論及題武侯像出師表諸篇多雜縱橫之說學術之不醇於是可見才氣之不可及亦於是可見擬諸古人蓋夏竦文莊集之流遺編具存固不必盡以人廢也至其詩則多在史館酬應之作非所擅長集中羽林子二首靜志居詩話謂源出右丞然語亦平平僅具唐人之貌人各有能有不能存而不論可矣
</p>
<div class="section" id="title-36"><h2>
	倪文僖集三十二卷<span class="jiazhu">副都御史黃登賢家藏本</span>
</h2></div>
<p class="em2">
	明倪謙撰謙有朝鮮紀事已著錄據李東陽序謙所著有玉堂稿一百卷上谷稿八卷歸田稿四十二卷南宫稿二十卷又有奉使朝鮮之作爲遼海編別行於世今皆未見此本凡賦辭琴操古今體詩詩餘十一卷頌贊表牋箴銘一卷文二十卷蓋謙所自編於生平著作汰存六之一者也三楊臺閣之體至宏正之間而極弊冗闒膚廓幾於萬喙一音謙當有明盛時去前輩典型未遠故其文步驟謹嚴朴而不俚簡而不陋體近三楊而無其末流之失雖不及李東陽之籠罩一時然有質有文亦彬彬然自成一家矣固未可以聲價之重輕爲文章之優劣也
</p>
<div class="section" id="title-37"><h2>
	襄毅文集十五卷<span class="jiazhu">副都御史黃登賢家藏本</span>
</h2></div>
<p class="em2">
	明韓雍撰雍字永熙吳縣人正統壬戌進士官至右僉都御史總督兩廣正德間諡襄毅事迹具明史本傳明自正統以後正德以前金華靑田流風漸遠而茶陵震澤猶未奮興數十年間惟相沿臺閣之體漸就庸膚雍當其時雖威行兩廣以武畧雄一世不屑屑以雕章繪句爲工而英多磊落之氣時時發見於文章故雖未變體裁而時饒風骨其雜文亦高視濶步氣象迥殊韓愈所謂獨得雄直氣者殆於近之朱彝尊明詩綜但稱雍有集而不著集名所錄雍詩一篇又非佳作其賜遊西苑記日下舊聞亦不載靜志居詩話絶無一字及雍殆偶未見斯集歟
</p>
<div class="section" id="title-38"><h2>
	白沙集九卷<span class="jiazhu">江西巡撫採進本</span>
</h2></div>
<p class="em2">
	明陳獻章撰獻章字公甫新會人正統丁卯舉人以薦授翰林院檢討追諡文恭事蹟具明史儒林傳是集爲其門人湛若水校定萬曆間何熊祥重刋之凡文四卷詩五卷行狀誌表附於後史稱獻章之學以靜爲主其教學者但令端坐澄心於靜中養出端倪頗近於禪至今毁譽參半其詩文偶然有合或高妙不可思議偶然率意或粗野不可嚮邇至今毁譽亦參半王世貞集有書白沙集後曰公甫詩不入法文不入體又皆不入題而其妙處有超出法與體題之外者可謂兼盡其短長蓋以高明絶異之姿而又加以靜悟之力如宗門老衲空諸障翳心境虛明隨處圓通辨才無礙有時俚詞鄙語衝口而談有時妙義微言應機而發其見於文章者亦仍如其學問而已雖未可謂之正宗要未可謂非豪傑之士也
</p>
<div class="section" id="title-39"><h2>
	類博稿十卷附錄二卷<span class="jiazhu">浙江汪汝瑮家藏本</span>
</h2></div>
<p class="em2">
	明岳正撰正有類博雜言已著錄天順復辟以後奪門諸臣挾功驕恣帝心畏之而不敢遽圖正以書生支撐其間欲設計以離曹吉祥石亨之交事不能成反爲所中至於竄謫瀕死其策雖疎其志要爲忠藎及羣姦繼敗又阨於李賢之媢嫉淪落以終薑桂之性始終不改嘉靖初追贈太常寺卿制詞有云嫉邪已甚受謗寖深左謫南荒再編西戍旣而逆臣伏鑕正士賜環擬陟卿曹庶僉言之久協出分符守竟直道之難容紀其實也其文章亦天眞爛漫落落自將史稱所草承天門災諭廷臣詔剴切感人舉朝傳誦足以見其一斑矣是集爲其門人李東陽蒐輯遺稿而成凡詩二卷雜文八卷又附錄二卷前一卷載諸人誌銘傳贊等作後一卷則東陽以葉盛所作誌銘多所隱諱爲正補傳也傳稱正晩好皇極書故所作雜言二篇皆闡邵子之學而詩亦純爲邵子擊壤集體東陽懷麓堂詩話稱蒙翁才甚高俯視一世獨不屑爲詩云旣要平仄又要對偶安得許多工夫云云蓋得其實而傳乃稱以雅健脫俗未免阿其所好至稱其文高簡峻拔追古作者則不失爲公評正統成化以後臺閣之體漸成嘽緩之音惟正文風格峭勁如其爲人東陽受學於正又娶正女其懷麓堂集亦稱一代詞宗然雍容有餘氣骨終不逮正也所謂言者心之聲歟
</p>
<div class="section" id="title-40"><h2>
	竹巖詩集一卷文集一卷補遺一卷<span class="jiazhu">福建巡撫採進本</span>
</h2></div>
<p class="em2">
	明柯潛撰潛字孟時號竹巖莆田人景泰辛未進士第一官至詹事府少詹事事蹟具明史本傳潛在當時負詞林宿望流風餘韻蔭映玉堂嘗就後圃結淸風亭一區手植雙柏數百年傳爲古蹟即所謂柯亭與學士柏者也柏已不存而柯亭之號得入御製臨幸翰林院詩其名益著惟文集乃傳本甚稀据集首董士宏序則原集在嘉靖中曾經刊板然今福建所採進者僅屬抄本又据康太和序知當時已多闕逸今則并康序中所稱記盆魚序愚樂等作亦俱未見殆更爲後人妄有刊削彌致散亡鈔錄亦多舛誤彌失其眞今就是集所存詩文各一卷重爲訂正并從鄭岳莆陽文獻鄭王臣莆風淸籟集中錄詩十首文二首爲補遺一卷附綴於末以存梗槪其詩沖澹淸婉不落蹊徑文亦峻整有法度蓋其時何李未出文格未變故循循軌度猶不失明初先正之風焉
</p>
<div class="section" id="title-41"><h2>
	平橋稿十八卷<span class="jiazhu">浙江巡撫採進本</span>
</h2></div>
<p class="em2">
	明鄭文康撰文康字時又號介菴崑山人平橋其所居地也集中或自署曰開封其祖貫耳江南通志文苑傳稱文康登正統戊辰進士以父母繼亡遂絶意仕進居家枕藉經史操觚頃刻千言稿成輒爲人持去其存者有平橋稿十八卷即此本也初刊於天順辛巳葉盛爲之序舊板久佚康熙癸酉其裔孫起泓又爲重刻凡詩五卷文十三卷其詩意主勸懲詞旨質直頗近擊壤集體而温柔敦厚藹然可挹要不失爲風人之遺文章亦不屑以修詞爲工而質朴之中自中繩墨較其詩爲尤勝汪南通志稱所作多記載時事有益勸懲文尤簡質有法度殆非虛美靜志居詩話以文康比石介尹洙雖所造深淺不同而意度波瀾亦庶幾近之矣
</p>
<div class="section" id="title-42"><h2>
	彭惠安集十卷附錄一卷<span class="jiazhu">福建巡撫採進本</span>
</h2></div>
<p class="em2">
	明彭韶撰韶有政訓已著錄韶正色立朝巋然耆舊其文雖沿臺閣之體而醇深雅正具有根柢不同於神瘠而貌腴初名從吾滯稿嘉靖中重刻乃改題此名然據鄭岳原序已有遺稿散佚之語則似已非其舊本故所收詩僅十餘首如明詩綜載其臨江詞一篇指斥東里慷慨激烈足起頑懦而此集不載又莆風淸籟集載其詩十五首亦半從他書錄入是掇拾散亡尚多未盡特賴此一編幸不至於全佚是則校刊者之功耳韶之風節雖不藉文章以傳然文章亦足以不朽至其巡視浙江兼理鹽法憐竈戶之苦繪八圖上進各系以詩具有元結舂陵行鄭俠流民圖之意又不僅以詞采工拙論矣
</p>
<div class="section" id="title-43"><h2>
	淸風亭稿七卷<span class="jiazhu">浙江巡撫採進本</span>
</h2></div>
<p class="em2">
	明童軒撰軒有紀夢要覽已著錄千頃堂書目載淸風亭稿十卷此本第一卷爲騷賦自二卷至七卷皆詩其門人李澄所編而劉珝張弼評之後有魏驥楊守陳沈周諸人題詞較千頃堂書目少三卷未知爲原本佚脫爲黃虞稷誤記也戴冠濯纓亭筆記稱軒性寡合不妄取子居南京日家人衣食或不給惟王恕餽以米及白金或不受毘陵王㒜知其介不敢致餽有以禮幣求文者導使詣軒軒亦不納其人品本爲高潔其詩亦雅淡絶俗然在明代不以詩名殆正德以後北地信陽之說盛行寥寥淸音不偕俗尚故耶朱彝尊明詩綜僅錄其憶金陵五言律詩一首未盡所長又引周吉父之言稱其九日詩黃菊酒香人病後白蘋風冷雁來初草堂詩草堂夜雨生科斗花徑春風叫栗留兩聯亦非其至或彝尊偶未見其全集亦未可知也軒別有枕肱集二十卷又有海岳涓談諭蜀稿千頃堂書目尚著錄今未之見其存佚蓋莫之詳矣
</p>
<div class="section" id="title-44"><h2>
	方洲集二十六卷附讀史錄四卷<span class="jiazhu">兩淮馬裕家藏本</span>
</h2></div>
<p class="em2">
	明張寧撰寧冇方洲雜言已著錄是集首有弘治四年仁和夏時正序稱方洲集四十卷又有餘姚謝丕續集序稱夏復拾林下之作爲四卷又有錢陞募刻疏稱僭作補遺是又在四卷外矣而今本乃止二十六卷合以所附讀史錄僅三十卷或錢陞重刊改併歟寧官給事中謇諤自持六科章奏多出其手每有大議必問張給事云何石亨曹吉祥惡之會有邊釁奏使宣撫竟諭定而還其才畧爲一時所稱後以建言忤李賢與岳正同調外其氣節尤爲天下所重雖一麾出守蹶不復振而屹然宿望不在廊廟鉅公下今觀其奏疏諸篇偉言正論通達國體不愧其名他文亦磊落有氣詩則頗雜浮聲然亦無齷齪萎弱之態觀其使朝鮮日與館伴朴元亨登太平館樓項刻成七言長律六十韻殆由才調縱橫不耐沉思之故矣
</p>
<div class="section" id="title-45"><h2>
	重編瓊臺會稿二十四卷<span class="jiazhu">副都御史黃登賢家藏本</span>
</h2></div>
<p class="em2">
	明邱濬撰濬有家禮儀節已著錄其文集世不一本初其門人蔣冕等刻其詩曰吟稿續又裒其記序表奏曰類稿嘉靖中鄭廷鵠合二稿所載益以所得寫本釐爲十二卷名曰會稿天啟初其裔孫爾穀遴類稿十之二増會稿十之三併吟稿合刻曰重編會稿即此本也雖不及類稿會稿之完備而簡汰頗嚴菁華具在足以括濬之著作矣濬相業無可稱其立朝與葉盛不相能又與莊㫤相惡具載明史盛㫤二人傳其嗾御醫劉文泰誣陷王恕一事雖其妻亦知其非具載明史恕傳講學家以其力崇朱子曲相囘䕶迄不能與公論爭也其兩廣平賊之策言之鑿鑿然韓雍力駁其說竟奏蕩平亦具載明史雍傳則其好論天下事亦不過恃其博辯非有實濟然記誦淹洽冠絶一時故其文章爾雅終勝於遊談無根在有明一代亦不得不置諸作者之列焉
</p>
<div class="section" id="title-46"><h2>
	謙齋文錄四卷<span class="jiazhu">江蘇巡撫採進本</span>
</h2></div>
<p class="em2">
	明徐溥撰溥字時用宜興人景泰甲戌進士官至華蓋殿大學士諡文靖事迹具明史本傳溥於孝宗時在内閣十二年與劉健謝遷等協心輔治不立異同然於事有不可者侃侃力爭多所匡正如諫止李華復官執奏不撰三淸樂章因視朝漸晏上疏抗論並著讜直之節孝宗時朝廷淸暇海内小康論者謂溥等襄贊之力爲多今集中奏議尚存其指事陳言委曲懇至具見老成憂國之忱與隆萬以後訐激取名囂爭立黨者詞氣迥殊蓋有明盛時士大夫風氣如是也至其他作則頗多應俗之文結體亦嫌平衍蓋當時臺閣一派皆以舂容和雅相高流波漸染有莫知其然而然者王鏊震澤紀聞曰徐溥在翰林不以文學名及在內閣承劉吉恣威福報私怨之後一以安靜調和中外海內寧平行政不必出於巳惟其是用人不必岀於己惟其賢時稱休休有大臣之度云云是文章不如器量當時已有公評然有德之言終與塗飾字句者異是又不能不以其器量重其文章矣
</p>
<div class="section" id="title-47"><h2>
	椒邱文集四十四卷<span class="jiazhu">兩江總督採進本</span>
</h2></div>
<p class="em2">
	明何喬新撰喬新有周禮集註已著錄明史喬新本傳載其厯仕中外多著政績又以氣節剛方爲萬安劉吉所排故迄不得大用又載江西巡撫林俊爲喬新請諡時中旨詰喬新致仕之由給事中吳世忠爲訟冤以鄒魯之劾喬新比於蔣之奇劾歐陽修胡紘劾朱子是誠太過然核其立朝始末嶽嶽懷方在成化弘治之間不能不謂之名臣也是集前三卷爲策畧蓋科舉之學次五卷爲史論次十二卷爲雜文次十四卷爲詩次六卷爲碑誄次三卷爲奏議外集一卷則往來贈答之文爲婺源余瑩所編輯喬新不以文章名而所作詳明剴切直抒胸臆學問經濟實具見於斯史稱其博綜羣籍聞異書輒借鈔積三萬餘帙皆手自校讐著述甚富則有本之言固宜與枵腹高談者異矣
</p>
<div class="section" id="title-48"><h2>
	石田詩選十卷<span class="jiazhu">兩江總督採進本</span>
</h2></div>
<p class="em2">
	明沈周撰周有石田雜記已著錄此集不標體製不譜年月但分天文時令等三十一類蓋仿宋人分類杜詩之例據慈谿張鈇跋蓋其友光祿寺署丞華汝德所編也顧元慶夷白齋詩話載都穆學詩於周嘗作節婦詩有靑燈淚眼枯句周以禮寡婦不夜哭議燈字未穩是周於詩律不爲不細然周以畫名一代詩非其所留意又晩年畫境彌高頽然天放方圓自造惟意所如詩亦揮灑淋漓自寫天趣蓋不以字句取工徒以樓心邱壑名利兩忘風月往還烟雲供養其胸次本無塵累故所作亦不琱不琢自然拔俗寄興於町畦之外可以意會而不可加之以繩削其於詩也亦可謂敎外別傳矣都穆南濠詩話稱其詠錢詠門神詠簾詠混堂詠楊花詠落花諸聯皆未免索之於句下蓋穆於詩所得不深故所見止是也集前有吳寛序稱其詩餘發爲圖繪妙逼古人核實而論周固以畫之餘事溢而爲詩非以詩之餘事溢而爲畫寛序其詩乃主詩而賓畫耳又有李東陽後序東陽與周不相識時已爲大學士與周勢分懸隔以吳寛嘗以寫本示之重其爲人故越三十年後又補爲作之然二序皆爲全集而作華汝德刊此選本時仍而錄之非序此本者也
</p>
<div class="section" id="title-49"><h2>
	東園文集十三卷續編一卷<span class="jiazhu">福建巡撫採進本</span>
</h2></div>
<p class="em2">
	明鄭紀撰紀字廷綱別號東園仙遊人天順庚辰進士官至南京戶部尚書是集前四卷爲經筵講章及奏議後九卷爲雜文續編一卷凡文二十一篇則國朝康熙初其九世孫梁英等所續輯也紀入翰林後歸卧屏山讀書二十餘年生平爲文無搆思無易稿爲人假去亦不復問門人吳濓稱其文甚類老泉其氣昌其思深其辭正而不阿其辯博而不雜今觀集內所載諸奏疏皆愷摰詳明切中時政諸體文亦多屬有關世敎之言續編內有歸田咨目十條皆兢兢以禮法自持蓋其人品端謹亦有足重者焉
</p>
<div class="section" id="title-50"><h2>
	懷麓堂集一百卷<span class="jiazhu">兵部侍郞紀昀家藏本</span>
</h2></div>
<p class="em2">
	明李東陽撰東陽有東祀錄已著錄東陽依阿劉瑾人品事業均無足深論其文章則究爲明一代大宗自李夢陽何景明崛起宏正之間倡復古學於是文必秦漢詩必盛唐其才學足以籠罩一世天下亦響然從之茶陵之光焰幾燼逮北地信陽之派轉相摹擬流弊漸深論者乃稍稍復理東陽之傳以相撑拄蓋明洪永以後文以平正典雅爲宗其究漸流於庸膚庸膚之極不得不變而求新正嘉以後文以沉博偉麗爲宗其究漸流於虛憍虛憍之極不得不返而務實二百餘年兩派互相勝負蓋皆理勢之必然平心而論何李如齊桓晉文功烈震天下而霸氣終存東陽如衰周弱魯力不足禦强橫而典章文物尚有先王之遺風殫後來雄偉奇傑之才終不能擠而廢之亦有由矣其集舊板已燬此本爲國朝康熙壬戌茶陵州學正廖方達所校刻凡詩稿二十卷文稿三十卷詩後稿十卷文後稿三十卷又雜稿十卷曰南行稿曰北上錄曰經筵講讀曰東祀錄曰集句錄曰哭子錄曰求退錄凡七種其詩後稿本十卷張鴻烈跋作二十卷筆誤也前有正德丙子楊一淸序及東陽自序然自序爲擬古樂府作不爲全集作後人移弁全集耳
</p>
<div class="section" id="title-51"><h2>
	淸谿漫稿二十四卷<span class="jiazhu">浙江汪汝瑮家藏本</span>
</h2></div>
<p class="em2">
	明倪岳撰岳字舜咨錢塘人徙居上元南京禮部尚書謙之子也登天順甲申進士官至吏部尚書諡文毅事蹟具明史本傳岳承其家學研精典籍明代父子俱入翰林官九列俱有文集傳世者以倪氏爲首其居官不徇名譽銓政平允與王恕彭韶等俱爲孝宗時名臣史稱其爲禮部長貳時禮文制度率待岳而決論事未嘗苟同前後陳請百餘事軍國弊政剔抉無遺疏出人多傳錄之今集中疏議共五十九篇與所謂百餘事者不合疑刊集時已有所刪擇然如正祀典陳災異及論西北用兵諸奏皆建白之最大者已具在其中所言簡切明達得告君之體頗有北宋諸賢奏議遺風他文亦浩翰流轉不屑爲追章琢句之習蓋當時正人在位爲明治全盛之時故岳雖不以文名而乘時發抒類皆經世有本之言如布帛菽粟之切於日用亦可知文章之關乎氣運矣
</p>
<div class="section" id="title-52"><h2>
	康齋文集十二卷<span class="jiazhu">江蘇周厚堉家藏本</span>
</h2></div>
<p class="em2">
	明吳與弼撰與弼字子傅臨川人天順元年以忠國公石亨薦徵至京授左春坊左諭德辭不就職詔行人䕶送歸事迹具明史儒林傳其集初刻於撫州凡四卷歲久漫漶此本乃崇禎壬申江南提學副使陳維新所刻分爲詩七卷奏疏書雜著一卷序一卷記一卷目錄一卷跋贊銘啓墓誌墓表祭文一卷其詩自永樂庚寅至正統辛酉皆編年以下則有洪都稿遊金陵稿適上饒稿金臺往復稿西遊稿適閩稿東遊稿東遊饒州稿諸名而所注某稿止此之後又有附贅之詩蓋亦以編年續入者也與弼出處之間物論頗有異同尹直作瑣綴錄詆之尤力雖不免恩怨之口然爲石亨作族譜跋稱天順戊寅七月二十一日門下士崇仁吳與弼拜觀其文今載十二卷中決非尹直所竄入陳維新序引薛瑄受知王振爲解劉世節序又引孔子欲見佛肸爲解究不能厭天下之心也其講學之功備見於日錄第一條即稱乙巳夢見孔子文王第二條又稱夢見朱子後又稱丙子二月初一日夢訪朱子五月二十五夜夢孔子之孫奉孔子之命來訪辛巳食後倦寢夢朱子父子來枉顧此猶可云向慕之極因心生象於理或亦有之至稱新居栽竹夜歸其妻亦夢一老人擕二從者云孔夫子到此相訪則無乃其妻戲侮弄之而與弼不覺歟觀其稱隨處惟歎聖人難學又稱一味學聖人克其不似聖人者其高自位置眞可謂久假而不歸惡知其非有矣然與弼之學實能兼採朱陸之長而刻苦自立其及門弟子陳獻章得其靜觀涵養遂開白沙之宗胡居仁得其篤志力行遂啟餘干之學有明一代兩派遞傳皆自與弼倡之其端緒未可盡没其詩文亦皆淳實近理無後來滉漾恣肆之談又不得以其急於行道躁於求名遂幷其書而詆之也
</p>
<div class="section" id="title-53"><h2>
	樓居雜著一卷野航詩稿一卷野航文稿一卷附錄一卷<span class="jiazhu">浙江巡撫採進本</span>
</h2></div>
<p class="em2">
	明朱存理撰存理有旌孝錄已著錄據文徵明作存理墓誌稱所著有野航集不言卷數存理自作募刻詩疏稱選得一百首之外沈周題其詩稿亦有雖止百篇諸體備不拘一律大方諧句知其集不過一卷千頃堂書目載其野航漁歌鶴岑集二種亦不言卷數蓋已久佚是編爲其族孫觀潛所輯惟樓居雜著一卷爲當時原帙凡題跋二十二篇引一卷逸事一篇記二篇尺牘二篇募疏二篇然雜亂無次第又以王鏊募造野航疏一篇竄入其中殊不可解詩稿文稿各一卷則觀潛採掇諸書而成詩稿僅十四首其中一爲佚句一爲聨句實止十二首仍冠以楊循吉祝允明二序文稿亦僅十篇而見於吳都文粹續集者八益以欣賞編所載一跋及顧氏憩賢堂所藏一帖而已附錄一卷雜錄存理逸事及諸家詩文爲存理而作者而以觀潛跋語終焉存理嗜古精賞鑒雜著中如題雲林子詩後跋席上腐談跋夷白齋稿跋夷白齋拾遺書楊鐵崖遺文書吾氏類集跋鳴鶴餘音後諸篇皆足以考證諸書之始末詩文則皆散佚之餘不足以盡所長姑附存以備一家耳何良俊四友齋叢說記當時盛推其萬事不如杯在手一年幾見月當頭句其事今載附錄中然二語格意殊卑不審何以傳誦折楊皇荂嗑然而笑殊不足爲存理重蓋成宏之際大扺沿臺閣舊體故見一本色之語遽覺耳目一新而不知實非其至也
</p> 



</div></body></html>