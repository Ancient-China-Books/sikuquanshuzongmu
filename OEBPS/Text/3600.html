<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百八十五·集部三十八（别集類存目十二）</title></head><body><div id="text">

<p>
<strong>欽定四庫全書總目卷一百八十五</strong>
</p>
<div class="section" id="title-0"><h1>
	集部三十八
</h1><hr/></div>
<div class="section" id="title-1"><h2>
	别集類存目十二
</h2></div>
<div class="section" id="title-2"><h2>
	蔗尾詩集十五卷文集二卷<span class="jiazhu">福建巡撫採進本</span>
</h2></div>
<p class="em2">
	國朝鄭方坤撰方坤有經稗已著錄方坤天分旣髙記誦尤廣故其詩下筆不休有凌厲一切之意尤力攻嚴羽滄浪詩話詩不關學之非然於澁字險韻恒數十疊雖間見層出波瀾不窮要亦不免於炫博此又以學富失之所謂矯枉者必過直也其詩凡分十五集曰刪餘草曰公車草曰木石居草曰公車後草曰木石居後草曰丁年小草曰叢臺稿曰春明草曰廣川稿曰酒市稿曰一粟齋稿曰瓶花齋稿曰杞菊軒稿曰詩話軒稿皆古今體詩曰靑衫詞則詩餘附錄者也文集二卷亦大抵儷體居多蓋其根柢在六朝也
</p>
<div class="section" id="title-3"><h2>
	樹人堂詩七卷<span class="jiazhu">江西巡撫採進本</span>
</h2></div>
<p class="em2">
	國朝帥念祖撰念祖字宗德號蘭臯奉新人雍正癸卯進士官至陜西布政使緣事謫戍軍臺殁於塞外是集前有吳焯序稱念祖塞上所作有多博吟今未見此七卷則念祖官陜西時所自編也念祖以時文鳴一時務以幽渺之思擺脫陳因其詩亦淸刻不俗但平生精力盡於八比徒以餘力爲之未能自成一隊耳
</p>
<div class="section" id="title-4"><h2>
	涵有堂詩文集四卷<span class="jiazhu">福建巡撫採進本</span>
</h2></div>
<p class="em2">
	國朝游紹安撰紹安號心水福淸人雍正癸卯進士官至南安府知府是集詩二卷文二卷其守南安幾二十年故多南安所作其文務爲奇崛語詩亦欲以生僻見長
</p>
<div class="section" id="title-5"><h2>
	南陔堂詩集十二卷<span class="jiazhu">編修徐天杜家藏本</span>
</h2></div>
<p class="em2">
	國朝徐以升撰以升字階五號恕齋雍正癸卯進士官至廣東按察使是編爲其孫天柱天驥所刋分年編次曰學歩集雪泥集湘灘集夢華集忽至草黄樓草崛𡼱草南還集黔游草烟江疊嶂集閒閒集凡十二種
</p>
<div class="section" id="title-6"><h2>
	己山文集十卷别集四卷<span class="jiazhu">江蘇巡撫採進本</span>
</h2></div>
<p class="em2">
	國朝王歩靑撰歩靑有四書本義滙叅已著錄金壇王氏以能八比稱於世者凡六人所謂王氏六子是也六子之中汝驤及歩青名尤著汝驤文神思澹遠取徑單微歩靑則法律謹嚴不失尺寸在近時號爲正宗於古文則餘力及之非所專門也其集原名竹里草堂遺稿乃歩靑殁後其子士鼇所編後寧化雷鋐督學江蘇時從士鼇取其稿本重爲刪定凡存九十餘篇勒爲十卷用歩靑别號改題今名又别集四卷皆其時文選本之序論則士鼇裒輯編次附刋以行蓋歩靑困諸生者二十餘年至康熙甲午乃舉於鄉往來公車又十年至雍正癸卯始成進士旋以病乞歸里居教授惟以評選時文爲事平生精力盡在於是故講論時文之語至於積成卷帙考論文之書自摯虞文章流别後凡數百家其專論場屋程試者則自元倪士毅作義要訣始自爲一編於例當入詩文評類以其原附本集之末故仍其舊焉
</p>
<div class="section" id="title-7"><h2>
	江聲草堂詩集八卷<span class="jiazhu">浙江巡撫採進本</span>
</h2></div>
<p class="em2">
	國朝金志章撰志章字繪卣仁和人雍正癸卯舉人官至口北道是編分七集曰敝帚曰梅東曰始遊曰鏡中曰瞻雲曰谷雲曰漁浦歸耕其詩五言古體多學蘇軾七言古體多學温庭筠近體多學陸游范成大
</p>
<div class="section" id="title-8"><h2>
	謙齋詩稿二卷補遺一卷<span class="jiazhu">浙江巡撫採進本</span>
</h2></div>
<p class="em2">
	國朝曹庭樞撰庭樞字六薌嘉善人雍正癸卯副榜貢生乾隆元年嘗薦舉博學鴻詞集中載有午門謝頒月廩恭紀詩即其事也是集亦皆其游京師時所作
</p>
<div class="section" id="title-9"><h2>
	司業文集四卷<span class="jiazhu">江蘇巡撫採進本</span>
</h2></div>
<p class="em2">
	國朝陳袓范撰祖范有經咫已著錄其爲文不規規於摹古而學有根柢暢所欲言亦自合古人法度其中如方孝孺死節論讀禮記述史述斂用䘮服議陳貞女合塟議王罕皆文稿序汪西京文稿序王次山詩序樂府解皆有可觀而如記昌黎集後務爲新論别號舍文忽作俳體松筠堂宴集詩序雜以儷詞又多收一切應俗之作蓋編錄時務盈卷帙一槩登載未免失於刋除使簡汰精華十存三四豈不翹然作者哉
</p>
<div class="section" id="title-10"><h2>
	司業詩集四卷<span class="jiazhu">江蘇巡撫採進本</span>
</h2></div>
<p class="em2">
	國朝陳祖范撰前有自序題乾隆壬申而第四卷乃題自乙丑至甲戌詩蓋又有所續入如古人後集别集例也其詩直抒胸臆不煩繩削於古人中去白居易爲近敖陶孫所謂事事言言皆著實者也自序有曰詩之作岀於無心則其情眞又必各有所爲則其義實故一國之事係一人之本而匹夫匹婦之歌吟可以察治忽也其論洞悉本源非明以來彫章刻句之流所能見及又云後之詩人旣以詩自命人亦以詩相屬於是外物爲主而詩役焉詩爲主而心役焉於是無眞性情眞比興然而情實彌隱詞采彌工義理彌消波瀾彌富而又格律以繩之派别以嚴之時代以區分之囘視詩教之本來其然乎其不然乎其論亦切中流弊劉勰所謂古之詩人爲情而造文今之詩人爲文而造情者祖范所言殆庶幾焉然文以載道理不可移而宋儒諸語錄言言誠敬字字性天卒不能與韓柳歐蘇爭文壇尺寸之地則文質相宣亦必有道矣觀祖范之序而其詩所長所短蓋可以想見也
</p>
<div class="section" id="title-11"><h2>
	王艮齋集十四卷<span class="jiazhu">江蘇巡撫採進本</span>
</h2></div>
<p class="em2">
	國朝王峻撰峻字次山常熟人雍正甲辰進士官至江西道御史是編凡詩十卷文四卷其吳中先哲諸傳則修蘇州府志時所撰亦併附之集中云
</p>
<div class="section" id="title-12"><h2>
	鋤經餘草十六卷<span class="jiazhu">侍講劉亨地家藏本</span>
</h2></div>
<p class="em2">
	國朝王文淸撰文淸有周禮會要已著錄此其所作詩集前有論詩法十條則其平生心得之詩而其門人錄以冠集者也
</p>
<div class="section" id="title-13"><h2>
	明史雜詠四卷<span class="jiazhu">浙江巡撫採進本</span>
</h2></div>
<p class="em2">
	國朝嚴遂成撰遂成字海珊烏程人雍正甲辰進士官雲南知州詠史之作起於班固承其流者唐胡曾周曇皆用近體明李東陽則用樂府體遂成此編賦明一代之事古體近體相間故名曰雜詠嚴震直一首力辨史彬致身錄之誣雖子孫之詞實則公論至于劉三吾一首謂太祖欲立燕王爲三吾所沮釀靖難之禍不爲無見至周公成王本一家事猶賢於王莽簒句則謬矣姚廣孝二首盛推其功比以蕭何李泌且有特地開科長取士不知漏落幾多人句王越王驥王瓊三首謂三人之交結宦侍乃借其陰助以濟國事非爲身家之計比之郭子儀之俯仰魚朝恩持論皆有意抑揚故翻定案李夢陽一首詞多詆斥併有附記曰北地雖非西涯門人然如王九思以仿西涯體中選其餘諸子多有親承指授者皆奪於北地之熖改轅背之猶之北地背之也云云夫文章公器各自成家原非爲植黨報恩之地況夢陽與東陽本風馬牛不相及而忽坐以背東陽之罪尤未免深文鍜鍊踵明末門戶之舊論矣
</p>
<div class="section" id="title-14"><h2>
	綘跗閣詩藁十一卷<span class="jiazhu">浙江巡撫採進本</span>
</h2></div>
<p class="em2">
	國朝諸錦撰錦有毛詩說已著錄是編古今體詩分三十一集自康熙甲申至乾隆壬午五十九年之作共一千五百餘篇
</p>
<div class="section" id="title-15"><h2>
	賜書堂詩選八卷<span class="jiazhu">編修吳壽昌家藏本</span>
</h2></div>
<p class="em2">
	國朝周長發撰長發字蘭坡别號石帆會稽籍山陰人雍正甲辰進士選庶吉士散館外補廣昌縣知縣又改樂淸縣教諭乾隆丙辰召試博學鴻詞授檢討官至侍講學士後降補侍講長發詩才敏捷操筆即成故富贍有餘而亦微傷於怏平生所作計逾萬首此集八卷蓋汰存十之一云
</p>
<div class="section" id="title-16"><h2>
	小山全稿二十卷<span class="jiazhu">江蘇周厚堉家藏本</span>
</h2></div>
<p class="em2">
	國朝王時翔撰時翔字臯謨一字抱翼號小山鎭洋人雍正戊申由諸生薦舉授晉江縣知縣官至成都府知府是集凡詩稿八卷詩餘四卷文稿八卷詩稿分初續後三稿詩餘分五集曰香濤曰紺寒曰青綃樂府曰初禪綺詩曰旗亭夢囈
</p>
<div class="section" id="title-17"><h2>
	就正草一卷<span class="jiazhu">江西巡撫採進本</span>
</h2></div>
<p class="em2">
	國朝徐璽撰璽號雷谿進賢人雍正己酉拔貢是編乃其文集前題云續刻就正草則必先有初刻今未之見前有吳士玉序而卷中有祭士玉文殆刻在序後耶
</p>
<div class="section" id="title-18"><h2>
	松源集<span class="jiazhu">無卷數兩江總督採進本</span>
</h2></div>
<p class="em2">
	國朝孫之騄撰之騄所輯尚書大傳已著錄是集凡五種其題曰松源紀行者初取道富春赴慶元任作也曰龍泉舟中雜記者嵗試至處州作也曰經說者告諸生五經源流記也曰敦行錄者與諸生立條約及經傳雜訓也曰雜文者其酬應之作也集刻於雍正己酉庚戌間慶元古松源地故以爲是集之總名焉
</p>
<div class="section" id="title-19"><h2>
	春及堂詩集四十三卷<span class="jiazhu">太常寺卿倪承寛家藏本</span>
</h2></div>
<p class="em2">
	國朝倪國璉撰國璉有康濟錄已著錄是集乃乾隆壬辰其子承寛所刋凡竹立園集一卷南隱山房小草一卷橘山游草二卷文杏館集一卷浮湍集一卷楓花草一卷松鱗書屋唱和詩一卷庚子詩草一卷剡東游草一卷廬江游草二卷西江游草三卷南游草二卷湖南吟稿二卷燕雲集一卷竹窻集三卷滇行集八卷春闈詩一卷星沙奉使集二卷潞河吟一卷庚申南行集三卷嘉蔭書屋集三卷皆國璉嚴自刪汰惟存其得意之作故毎卷多者不過四十餘首少者或十餘首云
</p>
<div class="section" id="title-20"><h2>
	四焉齋詩集六卷附梯仙閣餘課一卷拂珠樓偶鈔二卷<span class="jiazhu">江西巡撫採進本</span>
</h2></div>
<p class="em2">
	國朝曹一士撰一士字諤庭號濟寰上海人雍正庚戌進士官至兵科給事中是編乃其詩集石倉世纂之第四種也附載梯仙閣餘課爲一士繼室陸氏鳯池作刻於康熙壬辰又拂珠樓偶鈔一士之女錫珪所作刻於雍正甲寅
</p>
<div class="section" id="title-21"><h2>
	四焉齋文集八卷<span class="jiazhu">江西巡撫採進本</span>
</h2></div>
<p class="em2">
	國朝曹一士撰石倉世纂之第五種也與其詩集同刻於乾隆庚午其論文之旨謂古人之所以稱古者乃意義之古非詞句之古有明潛溪遵巖荆川震川其文調之近時者甚多不以此損其古意于麟元美字句之古幾於無一不肖而終與古遠觀其持論可以見其宗旨矣
</p>
<div class="section" id="title-22"><h2>
	寒香草堂集四卷<span class="jiazhu">檢討蕭芝家藏本</span>
</h2></div>
<p class="em2">
	國朝劉元燮撰元燮字孟調湘潭人雍正庚戌進士官至山西道御史緣事降廣西布政司經厯所著有耨學齋稿梅垞吟篇什頗多是編古今體詩僅二百餘首乃其晩年所自訂也
</p>
<div class="section" id="title-23"><h2>
	金管集一卷<span class="jiazhu">江蘇巡撫採進本</span>
</h2></div>
<p class="em2">
	國朝顧成天撰成天有離騷解已著錄其所作詩凡二千餘首嘗以質於蔡嵩嵩爲摘其中有闗世教者八十三首鈔爲此集題曰金管用梁元帝事也
</p>
<div class="section" id="title-24"><h2>
	花語山房詩文小鈔一卷附三重賦一卷燕京賦一卷<span class="jiazhu">江蘇巡撫採進本</span>
</h2></div>
<p class="em2">
	國朝顧成天撰是集乃雍正庚戌辛亥二年成天侍直内廷時所作花語山房即苑外直廬名也凡詩六十八首文二十三首以嵗月先後雜編不分體裁又三重賦一卷成天爲諸生時恭逢聖祖南巡所獻燕京賦一卷併自註則雍正癸卯成天赴京會試時作也
</p>
<div class="section" id="title-25"><h2>
	桑弢甫集八十四卷<span class="jiazhu">浙江巡撫採進本</span>
</h2></div>
<p class="em2">
	國朝桑調元撰調元有論語說已著錄是集詩十四卷續集二十卷五嶽詩二十卷文三十卷調元才鋒踔厲學問亦足以副之故詩文縱橫排奡擺落蹊徑毅然自爲一家而恃其才學不主故常豪而失之怒張博而失之曼衍者亦時有之所作鎭海樓詩至七言長律二百韻古人無是格也其所以長即其所以短乎
</p>
<div class="section" id="title-26"><h2>
	柯椽集一卷<span class="jiazhu">侍講劉亨地家藏本</span>
</h2></div>
<p class="em2">
	國朝周宣猷撰宣猷字辰遠長沙人雍正癸丑進士官至浙江鹽運通判是集凡雜文五十七篇駢體及賦亦參錯其間前後亦無序跋似乎未定之稿其後人錄之成帙也末附陳兆崙所作傳一篇載宣猷所著尚有史斷史記難字南北史襭眠雲集禾中雜韻卷葹小草諸編集中又有風鈴餘韻自序一篇亦所作詩集今惟卷葹小草及此集存餘皆未見
</p>
<div class="section" id="title-27"><h2>
	雪舫詩鈔八卷<span class="jiazhu">侍講劉亨地家藏本</span>
</h2></div>
<p class="em2">
	國朝周宣猷撰其詩自乾隆辛未迄丁丑分年編次前七卷名卷葹小草後一卷則南巡紀盛皇太后萬壽詩各三十首
</p>
<div class="section" id="title-28"><h2>
	柳漁詩鈔十二卷<span class="jiazhu">浙江巡撫採進本</span>
</h2></div>
<p class="em2">
	國朝張湄撰湄字鷺洲錢塘人雍正癸丑進士官至給事中是編分于野鷄木甎景滇行癡床海槎岵懷皖遊鷁風罍耻十集湄與金孝章厲鶚等以詩相鏃厲故集中與諸人唱和爲多
</p>
<div class="section" id="title-29"><h2>
	秋水齋詩集十五卷<span class="jiazhu">浙江巡撫採進本</span>
</h2></div>
<p class="em2">
	國朝張映斗撰映斗字雪子烏程人雍正癸丑進士官翰林院編修是編凡十四集首曰或可存集次江上集次釣磯集次雲林集次范湖集次日下集次水籖集次新館集次内舍集次新館後集次舊雨集次淸祕集次瀛臺集次使星集皆其子守約守愚所編前有湯右曾序作於康熙乙未蓋其早年即爲右曾所賞識也
</p>
<div class="section" id="title-30"><h2>
	寧遠堂詩集一卷<span class="jiazhu">侍講劉亨地家藏本</span>
</h2></div>
<p class="em2">
	國朝朱成點撰成點字司衡寧鄉人此集其所自編自序有云遷徙流離至庚子疾中閉門却軌始多作詩以自遣而集中又有己酉下第詩蓋老於諸生者也
</p>
<div class="section" id="title-31"><h2>
	松桂讀書堂集八卷<span class="jiazhu">江蘇周厚堉家藏本</span>
</h2></div>
<p class="em2">
	國朝姚培謙撰培謙字平山華亭人喜刻巾箱小本亦好事之士所著有春帆集刻於康熙庚子自知集刻於雍正甲辰樂府及覽古詩刻於乾隆已未此本乃乾隆庚申裒合諸編刪爲一集培謙自爲之序其諸集序亦仍列之於卷端
</p>
<div class="section" id="title-32"><h2>
	舒曉齋存稿三卷<span class="jiazhu">山東巡撫採進本</span>
</h2></div>
<p class="em2">
	國朝黄溶撰溶字涪遠鄆城人雍正中貢生是集凡詩二卷詞賦其一卷皆未合古人尺度蓋鄉曲無師之學也
</p>
<div class="section" id="title-33"><h2>
	桐隱書屋集二卷<span class="jiazhu">山東巡撫採進本</span>
</h2></div>
<p class="em2">
	國朝朱崇勲撰崇勲字彝存號怡園厯城人其詩沿新城末派淸脫有餘而深厚不足
</p>
<div class="section" id="title-34"><h2>
	湖上草堂詩一卷<span class="jiazhu">山東巡撫採進本</span>
</h2></div>
<p class="em2">
	國朝朱崇道撰崇道字帶存崇勲弟也其詩如寒烟依樹澹餘雪傍山明樵聲通澗底人影上蘆花頗有思致然寥寥數篇不成卷帙
</p>
<div class="section" id="title-35"><h2>
	蠶桑樂府一卷<span class="jiazhu">江西巡撫採進本</span>
</h2></div>
<p class="em2">
	國朝沈炳震撰炳震有九經辨字凟蒙已著錄此乃其增黙齋詩集之一種自䕶種至賽神凡二十首皆七言長句蓋欲以當蠶異報賽之曲也
</p>
<div class="section" id="title-36"><h2>
	無悔齋集十五卷<span class="jiazhu">浙江巡撫採進本</span>
</h2></div>
<p class="em2">
	國朝周京撰京字西穆一字少穆錢塘人雍正中諸生是集爲同里厲鶚所定分年編次附錄全袓望所撰墓誌銘及同人掃墓詩鶚序以高岑豪健比之今觀其詩源出劍南在一時詩社中酒旗茗椀拈韻分題亦足傾倒流輩若方駕古人則又當别論矣
</p>
<div class="section" id="title-37"><h2>
	實嬾齋詩集四卷<span class="jiazhu">浙江巡撫採進本</span>
</h2></div>
<p class="em2">
	國朝張時泰撰時泰字平山號六可嘉興人官桐城縣知縣是集前有時泰自作十嬾先生傳頗以矌達閒適自許傳末系以詩曰嬾送窮愁嬾顧身嬾趨權貴嬾干人嬾㝷枯句毎經日嬾作報書恒幾旬幽賞嬾殊辜景物遠遊嬾巳絶風塵嬾眠嬾起情如醉十嬾先生嬾是眞其詩格大抵似此也
</p>
<div class="section" id="title-38"><h2>
	亦廬詩集二十八卷<span class="jiazhu">江西巡撫採進本</span>
</h2></div>
<p class="em2">
	國朝湯斯祚撰斯祚字衎之號亦廬南豐人雍正中以嵗貢生官江西新昌縣訓導是集以編年爲次其居家則有超遥書堂草茗柯山房草遊楚則爲匡山草沔陽草洎歸而復出則有茗柯山房後草崇眞禪院草沅湘草充貢以後則有北征燕山南轅諸草爲學官以後則有宜豐草俸滿草囘任草宜豐後草其詩筆力頗爽健惟功候未深耳
</p>
<div class="section" id="title-39"><h2>
	芝壇集二卷<span class="jiazhu">山東巡撫採進本</span>
</h2></div>
<p class="em2">
	國朝張鵬翼撰鵬翼有芝壇史案已著錄其詩文皆以講學爲宗體格多近於語錄
</p>
<div class="section" id="title-40"><h2>
	江湖閒吟八卷<span class="jiazhu">福建巡撫採進本</span>
</h2></div>
<p class="em2">
	國朝王道撰道字直夫漳浦人官金山縣知縣卷首有黄之雋序稱所著有鹿臯文集有京華稿今未見此集題曰江湖閒吟乃其罷官後寓居朱涇所作其板心則題曰鹿臯詩集蓋其集總名鹿臯以詩文分集而詩集之中此爲一種也㨿所自述初學李夢陽後乃變以王維陸游然先入者爲主矣
</p>
<div class="section" id="title-41"><h2>
	愼獨軒文集八卷<span class="jiazhu">浙江巡撫採進本</span>
</h2></div>
<p class="em2">
	國朝劉靑霞撰靑霞字嘯林襄城人雍正中諸生是集皆散體雜文前有王心敬所作小傳稱其酷愛司馬遷班固書未嘗釋手今集中有小傳二卷史論一卷蓋亦留心史學者也
</p>
<div class="section" id="title-42"><h2>
	孱守齋遺稿四卷<span class="jiazhu">江西巡撫採進本</span>
</h2></div>
<p class="em2">
	國朝姚世鈺撰世鈺字玉裁號薏田歸安人平生學問以何焯爲宗故全祖望爲其墓銘曰薏田之學私淑義門義門之徒莫之或先人亦有言墨守太堅薏田不信禦侮兀然每逢異幟互有爭端焦脣敝舌各尊所聞紀其實也祖望誌又稱馬曰璐馬曰琯張四科收拾其遺文開雕又稱所著爲蓮花莊集八卷此本書名卷數皆與誌不合末有張四教跋稱勒爲詩文各二卷則又無所闕佚不知何故也
</p>
<div class="section" id="title-43"><h2>
	藴亭詩稿二卷<span class="jiazhu">江蘇巡撫採進本</span>
</h2></div>
<p class="em2">
	國朝金綎撰綎字連城先世居廣東綎移居於江南遂爲吳縣人是集爲其子祖靜所編前有錢維城序稱其詩派出自嶺南少年至京師秋日游靈佑寺有高雲不得靜晴日自知寒爲新城王士禎所賞又附載舊評數條其一條云才不富邞有氣如裴旻舞劍非行陳之才而亦能令吳道子長筆力思不苦却自深如帝釋天人不能參扣聞大迦葉語亦一一入眞法藏語格欲正却亦别如蜀漢南唐稱名甚正論其立國固是偏隅亦頗得其似云
</p>
<div class="section" id="title-44"><h2>
	翰村詩稿六卷<span class="jiazhu">編修周永年家藏本</span>
</h2></div>
<p class="em2">
	國朝仲昰保撰昰保字羮梅號翰村常熟人是集前五卷爲昰保所自編皆題曰行卷第一卷曰辛集第二曰壬集第三曰癸集第四曰甲集第五曰後甲集按唐時進士以所業投贄當路謂之行卷見於摭言等書者頗詳昰保終老山林而名所作爲行卷未喻其說又文集以甲乙標目始於文選諸賦其兩集分甲乙者爲李商隱樊南集一集以甲乙分卷者爲陸龜蒙笠澤叢書然皆以十干爲次是集獨以辛壬癸甲爲次亦莫明其故第八卷題曰遺集則乾隆癸亥昰保旅卒於博山其友趙念所續編也昰保初學詩於同里馮武武馮班從子也故其詩格律色澤皆馮氏法康熙辛丑復北至益都從趙執信受學故其詩運意鑱刻則純用趙氏法云
</p>
<div class="section" id="title-45"><h2>
	梧江雜詠一卷<span class="jiazhu">編修汪如藻家藏本</span>
</h2></div>
<p class="em2">
	國朝劉雲鋒撰雲鋒字秋冶南昌人是編取梧州風土古蹟作竹枝詞四十五首各附註於下亦頗詳悉然皆因仍地志之舊文無所考辨
</p>
<div class="section" id="title-46"><h2>
	在亭叢藳二十卷<span class="jiazhu">江蘇巡撫採進本</span>
</h2></div>
<p class="em2">
	國朝李果撰果字碩夫長洲人在亭其號也是集凡襍文十二卷後附詠歸亭詩鈔八卷果之論文謂弇州北地文古而患乎似義烏延陵文眞而患乎淺欲救似與淺之病惟在讀書窮理故所作頗有矩矱而墨守太甚亦未能變化也
</p>
<div class="section" id="title-47"><h2>
	樸庭詩藁十卷<span class="jiazhu">編修吳壽昌家藏本</span>
</h2></div>
<p class="em2">
	國朝吳爚文撰爚文字璞存一字樸庭會稽籍山陰人雍正中國子監生屢舉不第生平游厯一寄諸吟咏前四卷其友人嚴遂成所選後六卷則晩年所自訂也
</p>
<div class="section" id="title-48"><h2>
	孤石山房詩集六卷<span class="jiazhu">浙江巡撫採進本</span>
</h2></div>
<p class="em2">
	國朝沈心撰心字房仲仁和人雍正中諸生早從查愼行游其詩亦頗有查氏法
</p>
<div class="section" id="title-49"><h2>
	抗言在昔集一卷<span class="jiazhu">江西巡撫採進本</span>
</h2></div>
<p class="em2">
	國朝沈氷壺撰氷壺字心玉山陰人是編皆咏古七言絶句而多考證文史與他家咏古評論事迹得失者又别其學識頗爲拔俗而有意示高或流於誕如論帝魏帝蜀一條洞見宋人之癥結論蘇氏父子之文自相予盾一條足闗其口論續通鑑綱目諸條皆頗公允論岳飛女銀瓶一條極有根據羊祜周恭帝二條亦頗有推闡至於以司馬遷之先黃老後六經爲是以王充論衡欲藉諸子正經之誤爲識在董仲舒上以莊子荀子爲兩大儒以老子配論語莊子配易管子配書離騷配詩荀子配禮史記配春秋續爲沈氏六經謂管子地員篇班固地理志伯仲禹貢而周禮職方有愧色皆未免有意駭俗不爲定論其論劍俠傳之誖似矣不知劍俠傳本無是書乃明人抄太平廣記二卷爲之其論亢倉子爲影撰似矣不知爲王士元所補士元作孟浩然集序自言其始末最明頗爲失考又如國朝詩人自王士禎宋彝尊田雯梁佩蘭宋琬諸人無一不肆詆排國朝文人自黃宗羲毛奇齡汪琬姜宸英王源方苞諸人無一不遭指摘甚或加以醜詈至謂其不堪供唾且謂此外寥寥自鄶無譏其意欲於百餘年中以第一人自命尤放誕矣
</p>
<div class="section" id="title-50"><h2>
	二須堂集二卷<span class="jiazhu">戶部尚書王際華家藏本</span>
</h2></div>
<p class="em2">
	國朝丁詠淇撰詠淇字瞻武號菉濵居士錢塘人是集爲詠淇所自編二須者取諸葛亮學須靜才須學語也上卷書十二首序十九首下卷記二首傳六首論二首辨一首說四首題跋五首書事二首家訓十八則其中知希子傳未聞其人意爲自寓之詞歟文雖不甚入古格而頗以扶持名教爲主集中別有仰編序蓋其筆記又有菉濵詩鈔字爲其詩集今皆未見
</p>
<div class="section" id="title-51"><h2>
	雙樹軒詩鈔一卷<span class="jiazhu">編修李中簡刋本</span>
</h2></div>
<p class="em2">
	國朝僧湛性撰湛性一名湛汛字藥根又曰葯菴本丹徒徐氏子居揚州之祇園菴故其詩卷亦自署爲江都初自刻所作爲葯菴集殁後其板散佚此本乃乾隆壬辰所重刋也其詩宗法王士禎惟沿溯於士禎唐詩十選之中故結體修潔時有雋語如所謂春風拂禪衣流鶯啼樹杪二月靑滿林百花開已早者亦頗近自然然骨力未堅興象頗淺十首以外語意略同蓋聰明多而學問少故流連光景所就止於如斯耳
</p>
<div class="section" id="title-52"><h2>
	香域内外集十二卷<span class="jiazhu">兩淮馬裕家藏本</span>
</h2></div>
<p class="em2">
	國朝釋敏膺撰敏膺蘇州花山翠巖寺僧是集乃其弟子聖藥等所編外集詩文凡七卷内集五卷皆語錄偈語
</p>
<div class="section" id="title-53"><h2>
	敲空遺響十二卷<span class="jiazhu">内府藏本</span>
</h2></div>
<p class="em2">
	國朝僧如乾撰如乾字憨休四川人嘗主陜西興善燉煌等寺是集凡雜文八卷詩四卷
</p>
<div class="section" id="title-54"><h2>
	餐秀集二卷<span class="jiazhu">浙江巡撫採進本</span>
</h2></div>
<p class="em2">
	國朝黃千人撰千人字證孫餘姚人宗羲之孫百家之子也官泰安縣丞是集爲其同官覺羅普爾泰所刋前有普爾泰序又有顔懋价序引嚴羽王士禎之說訾謷館閣之士以抒其憤懋价字介子曲阜人以貢生官肥鄉教諭老而不第故其詞如是云
</p>
<div class="section" id="title-55"><h2>
	梯靑集<span class="jiazhu">無卷數　檢討蕭芝家藏本</span>
</h2></div>
<p class="em2">
	國朝項大德撰大德字立上漢陽人刲股療母不愈以哀毁卒是集凡賦二十七首詞四十一首吐屬頗韶秀而得年僅二十有六功候未深故骨格未能成就焉
</p>
<div class="section" id="title-56"><h2>
	月湖賸稿一卷<span class="jiazhu">江西巡撫採進本</span>
</h2></div>
<p class="em2">
	國朝王樑撰樑有讀畫錄已著錄是集僅文二十四首又多小品蓋猶明季山人之遺風抄本題曰月河賸稿考集内所居丙舍地名皆作月湖樑別有讀畫錄亦載張庚爲作月湖圖則卷首月河字抄本誤也
</p>
<div class="section" id="title-57"><h2>
	夢村集二卷<span class="jiazhu">編修周永年家藏本</span>
</h2></div>
<p class="em2">
	國朝朱緯撰緯字義俶厯城人由嵗貢生官邱縣訓導是集有七十自壽詩又有次兒生日詩作於七十四嵗時蓋其晩年所自繩詩頗淸淺而時有脫灑之致
</p>
<div class="section" id="title-58"><h2>
	後海書堂遺文二卷<span class="jiazhu">江蘇巡撫採進本</span>
</h2></div>
<p class="em2">
	國朝王孝詠撰孝詠有嶺西雜錄已著錄是集上卷爲襍文下卷皆金石題跋文頗質實而少覺其樸惟題跋則品題不苟可取者多
</p>
<div class="section" id="title-59"><h2>
	薇香集一卷燕香集二卷燕香二集二卷<span class="jiazhu">内閣中書方維甸家藏本</span>
</h2></div>
<p class="em2">
	國朝方觀承撰觀承字遐穀號問亭又號宜田桐城人由監生薦授中書舍人官至直隸總督諡恪敏觀承遭遇聖朝備蒙恩眷封疆宣力積有勤勞而性嗜詩篇政務之餘不廢吟咏舊所著有東園剩稿入塞詩懷南草竪歩吟叩舷吟宜田彚稿看蠶詞松漠草共八種皆編入述本堂詩集中巳別著錄是編三集則其爲直隸總督時所作其子維甸編錄别行者也
</p>
<div class="section" id="title-60"><h2>
	晩晴樓詩草二卷<span class="jiazhu">大理寺卿陸錫熊家藏本</span>
</h2></div>
<p class="em2">
	國朝曹錫淑撰錫淑字采行上海人兵科給事中一士之女適同里舉人陸正笏一士有四焉齋詩集其妻陸鳳池亦有梯仙閣餘課錫淑承其家學具有軌範大致以性情深至爲主不規規於儷偶聲律之間云
</p>
<div class="section" id="title-61"><h2>
	藍戶部集二十六卷<span class="jiazhu">江西巡撫採進本</span>
</h2></div>
<p class="em2">
	國朝藍千秋撰千秋字長靑宜黃人以薦授國子監學正官至盛京戶部員外郞是集刻於乾隆丙寅凡詩四卷文二十二卷
</p>
<div class="section" id="title-62"><h2>
	豐川全集二十八卷<span class="jiazhu">内府藏本</span>
</h2></div>
<p class="em2">
	國朝王心敬撰心敬有豐川易說已著錄此集乃所作語錄及雜著大抵講學者居多乃康熙丙申湖廣總督額倫特所刋額倫特即嘗以隱逸薦心敬者也
</p>
<div class="section" id="title-63"><h2>
	豐川續集三十四卷<span class="jiazhu">陜西巡撫採進本</span>
</h2></div>
<p class="em2">
	國朝王心敬撰據其子勍凡例稱心敬康熙丙申刻有正續集二十八卷是巳有正續兩集矣又稱自丙申至乾隆戊午與當代大人君子相酬答及與門人子弟講說論辨者視前刻倍多今裒成三十四卷是此本又出續集後矣然其二十八卷之本實不分正集續集之目未喻何說故此本仍刋板之名以豐川續集著錄焉
</p>
<div class="section" id="title-64"><h2>
	綠筠軒詩四卷<span class="jiazhu">編修周永年家藏本</span>
</h2></div>
<p class="em2">
	國朝張元撰元字殿傳淄川人雍正丙午舉人官魚臺縣教諭元爲崑崙山人篤慶從子故詩法本王士禎之論以神韻爲宗晚乃漸歸朴老而終未忘其故轍是集凡七百餘首其孫庭宷所刻也
</p>
<div class="section" id="title-65"><h2>
	質園詩集三十二卷<span class="jiazhu">編修程晉芳家藏本</span>
</h2></div>
<p class="em2">
	國朝商盤撰盤號蒼雨又號寳意會稽人雍正庚戌進士官翰林院編修以養親乞外補改授同知終於元江府知府盤與錢塘厲鶚名價相埓才情富贍生平篇什甚多此集乃刪汰之餘尚三千首云
</p>
<div class="section" id="title-66"><h2>
	竹香詩集四卷<span class="jiazhu">大理寺卿陸錫熊家藏本</span>
</h2></div>
<p class="em2">
	國朝席鏊撰鏊字景溪常熟人雍正己酉舉人官内閣中書鏊爲吳偉業外孫於詩法頗有端緖此集凡詩三百餘篇乃其友杭世駿所刪存也
</p>
<div class="section" id="title-67"><h2>
	氷壑詩鈔六卷<span class="jiazhu">編修周永年家藏本</span>
</h2></div>
<p class="em2">
	國朝朱令昭撰令昭字次公厯城人少與淄川張元膠州高鳳翰等結柳莊詩社繪畫篆刻皆能留意其詩與鳳翰相伯仲而少遜其雄傑
</p>
<div class="section" id="title-68"><h2>
	鵞浦集六卷<span class="jiazhu">編修周永年家藏本</span>
</h2></div>
<p class="em2">
	國朝朱懷樸撰懷樸字素存厯城人其詩格近宋人而時有風致
</p>
<div class="section" id="title-69"><h2>
	菱溪遺草一卷<span class="jiazhu">編修程晉芳家藏本</span>
</h2></div>
<p class="em2">
	國朝蔣麟昌撰麟昌字靜存陽湖人乾隆己未進士官翰林院編修年僅二十有二而殁遺詩數十篇其父原任倉場侍郎炳爲刻而傳之
</p>
<div class="section" id="title-70"><h2>
	松泉詩集六卷<span class="jiazhu">編修程晉芳家藏本</span>
</h2></div>
<p class="em2">
	國朝江昱撰昱有尚書私學已著錄其平生喜爲韻語與編修程夢星等相唱和游蹟多在衡湘間是集即刻於湖南者也
</p>
<div class="section" id="title-71"><h2>
	閨房集一卷<span class="jiazhu">編修程晉芳家藏本</span>
</h2></div>
<p class="em2">
	國朝陳珮撰珮字懷玉天長人江都諸生江昱之妻是集僅詩四十首長短句十首附以傳誄及昱所作墓碣
</p>
<div class="section" id="title-72"><h2>
	白雲詩集七卷别集一卷<span class="jiazhu">兩江總督採進本</span>
</h2></div>
<p class="em2">
	國朝盧存心撰存心原名琨字玉嚴别字敬甫錢塘人恩貢生乾隆元年嘗薦舉博學鴻詞是集首以文廟從祀弟子贊八十首殿以詠梅七言律詩八十五首前有桑調元序稱爲總角交其才氣亦調元之亞也
</p>
<div class="section" id="title-73"><h2>
	萬靑樓詩文殘編一卷<span class="jiazhu">國子監助教張羲年家藏本</span>
</h2></div>
<p class="em2">
	國朝邵昻霄撰昻霄有萬靑樓圖編已著錄所著詩文名萬靑樓稿身後散佚是編爲其從子是柟所手錄僅存文數篇詩數首而已
</p>
<div class="section" id="title-74"><h2>
	隨園詩集十卷附錄一卷<span class="jiazhu">御史戈源家藏本</span>
</h2></div>
<p class="em2">
	國朝邊連寳撰連寳字趙珍今刋本作肇畛乃戯以同音書之如申涵光本字符孟而每書鳬盟非其本字也任邱人雍正乙卯拔貢生乾隆丙辰薦舉博學鴻詞辛未又薦舉經學是集前有乾隆丁丑戈濤序而第四卷以下題曰病餘草者乃皆戊寅以後詩蓋續編而仍冠以原序也附錄一卷曰禪家公案頌則其晩躭禪悅讀指月錄所作云
</p>
<div class="section" id="title-75"><h2>
	隱拙齋集五十卷<span class="jiazhu">浙江巡撫採進本</span>
</h2></div>
<p class="em2">
	國朝沈廷芳撰廷芳有十三經注疏正字已著錄是集爲廷芳所自編凡詩賦三十二卷散體文十八卷其詩學出於查愼行古文之學出於方苞故所作雖無鉅麗之觀而皆有法度
</p>
<div class="section" id="title-76"><h2>
	東山草堂集六卷<span class="jiazhu">江西巡撫採進本</span>
</h2></div>
<p class="em2">
	國朝潘安禮撰安禮字立夫南城人乾隆丙辰召試博學鴻詞官翰林院編修是編皆其官京師時所作律賦凡三十九首其門人爲註而刻之
</p>
<div class="section" id="title-77"><h2>
	黄靜山集十二卷<span class="jiazhu">江蘇巡撫採進本</span>
</h2></div>
<p class="em2">
	國朝黃永年撰永年字靜山江西廣昌人乾隆丙辰進士官至常州府知府是集前有雷鋐所作墓誌銘稱所著有希賢編春秋四傳異同辨崧甫文類南莊類稿白雲詩鈔靜子曰錄此本僅有南莊類稿八卷白雲詩鈔二卷奉使集一卷靜子日錄一卷而他集不見其春秋四傳異同辨今在南莊類稿第二卷中亦不别爲書未喻其故又一别本僅有南莊類稿奉使集靜子日錄三種疑其隨刻隨印皆非完本云
</p>
<div class="section" id="title-78"><h2>
	山陰集一卷歸田遺草一卷<span class="jiazhu">編修鄭際唐家藏本</span>
</h2></div>
<p class="em2">
	國朝林其茂撰其茂字培根侯官人乾隆丙辰進士官山陰縣知縣此二集一爲官山陰時作一爲罷官後作皆其茂没後其婦弟鄭天錦所編冠以魯曾煜所作家傳又有沈廷芳序惜其遘疾早世未克竟其所長蓋其茂没時年僅三十九云
</p>
<div class="section" id="title-79"><h2>
	史復齋文集四卷<span class="jiazhu">陜西巡撫採進本</span>
</h2></div>
<p class="em2">
	國朝史調撰調字匀五號復齋晚號雲臺山人華陰人乾隆丙辰進士官仙遊縣知縣是集一卷爲其官仙遊時禀諭及荒政義倉等畧二卷爲序跋書論三卷爲橫渠書院規諭及諭子書而以仙遊所定求士三則冠焉四卷爲語錄及功過式併以崔紀所作誌銘附於其後
</p>
<div class="section" id="title-80"><h2>
	瑜齋詩草一卷<span class="jiazhu">庶吉士盧遂家藏本</span>
</h2></div>
<p class="em2">
	國朝郭趙璧撰趙璧字名瑾侯官人乾隆丙辰舉人是集乃趙璧殁後其子文煥所編後其子文海又搜求佚稿附益之凡古今體詩一百十一首蓋趙璧喜吟咏而不自收拾故散失之餘所存僅此云
</p>
<div class="section" id="title-81"><h2>
	卓山詩集十二卷<span class="jiazhu">江西巡撫採進本</span>
</h2></div>
<p class="em2">
	國朝帥家相撰家相字伯子奉新人乾隆丁巳進士官至潯州府知府是集又名三十乘書樓集中多改竄之處蓋猶其自訂之原本也
</p>
<div class="section" id="title-82"><h2>
	瓠息齋前集二十四卷<span class="jiazhu">浙江巡撫採進本</span>
</h2></div>
<p class="em2">
	國朝凌樹屏撰樹屏字保釐烏程人乾隆已未進士官鳳縣知縣調咸陽後改補嘉興府教授是集賦一卷詩二十三卷分十二集大抵才情奔放之作
</p>
<div class="section" id="title-83"><h2>
	問羲軒詩鈔二卷賸草一卷<span class="jiazhu">國子監助教張羲年家藏本</span>
</h2></div>
<p class="em2">
	國朝莊綸渭撰綸渭字對樵號葦塘武進人乾隆壬戌進士官定海縣知縣是集爲綸渭所手定其子世駿校刋賸草乃其在定海時所著雜文及案牘已載入定海續志又别錄成帙附於詩集之後焉
</p>
<div class="section" id="title-84"><h2>
	詠史六言一卷<span class="jiazhu">侍講劉亨地家藏本</span>
</h2></div>
<p class="em2">
	國朝周宣武撰宣武字燮軒長沙人乾隆壬戌進士是編雜採史事以六言絶句評論之或一首咏一事或一首連類兩三事不分門目亦不敘時代後先毎首之末各附論一篇六言一體古今作者頗少詩家偶一爲之避其難也宣武獨衍至百首以外意欲間道出奇然終不能見長也
</p>
<div class="section" id="title-85"><h2>
	月坡詩集四卷<span class="jiazhu">福建巡撫採進本</span>
</h2></div>
<p class="em2">
	國朝郭植撰植有經史問已著錄是集分四編一曰雪竹草堂集一曰北遊集一曰臺江草一曰温陵草以集中編年考之迄於辛酉蓋其鄉試中式之後所刋也
</p>
<div class="section" id="title-86"><h2>
	玉芝堂集九卷<span class="jiazhu">江蘇巡撫採進本</span>
</h2></div>
<p class="em2">
	國朝邵齊燾撰齊燾字荀慈昭文人乾隆壬戌進士官翰林院編修是集凡詩三卷文六卷乃其晩年所自定詩文皆不分體大抵駢偶之作爲多爲四六之文者陳維崧一派以博麗爲宗其弊也膚廓吳綺一派以秀潤爲宗其弊也甜熟章藻功一派以工切細巧爲宗其弊也刻鏤纎小齊燾欲矯三家之失故所作以氣格排奡色澤斑駁爲宗以自拔於蹊徑而斧痕則尚未渾化也
</p>
<div class="section" id="title-87"><h2>
	嬾眞初集詩選八卷<span class="jiazhu">江蘇巡撫採進本</span>
</h2></div>
<p class="em2">
	國朝張用天撰用天字用六號誠庵婁縣人是集刻於乾隆甲子有用天自序其詩氣體匀整而捶字往往未堅句法亦多沿襲如板橋吟中紅歸水上桃花簇靑入烟中柳葉齊則直點竄杜甫句矣
</p>
<div class="section" id="title-88"><h2>
	燕川集六卷<span class="jiazhu">江蘇巡撫採進本</span>
</h2></div>
<p class="em2">
	國朝范泰恒撰泰恒字無厓河内人乾隆乙丑進士改庶吉士外補崇義縣知縣此集皆其所爲古文後附其袓父墓表袓母壽序皆他人作而末又綴以泰恒代文六篇編次不倫疑墓表壽序即泰恒自作嫁名於人後仍收之集中耳然究非體例也
</p>
<div class="section" id="title-89"><h2>
	敝帚集二卷附蘆中集一卷<span class="jiazhu">國子監助教張羲年家藏本</span>
</h2></div>
<p class="em2">
	國朝趙秉忠撰秉忠字景光號秋墅乾隆乙丑進士改庶吉士未散館而卒是集皆古今體詩末附蘆中集乃哭其子春祈而作也
</p>
<div class="section" id="title-90"><h2>
	凝齋遺集八卷<span class="jiazhu">江西巡撫採進本</span>
</h2></div>
<p class="em2">
	國朝陳道撰道字紹洙號凝齋江西新城人乾隆戊辰進士是集爲其子守誠等所刋凡文六卷詩二卷中頗多講學之作
</p>
<div class="section" id="title-91"><h2>
	柘坡居士集十二卷<span class="jiazhu">浙江巡撫採進本</span>
</h2></div>
<p class="em2">
	國朝萬光泰撰光泰字循初秀水人乾隆庚午舉人是集其所自定卷一曰南邨草堂集卷二曰欒于集卷三卷四曰聞漁閣集卷五曰北郭草堂集卷六卷七曰江船集卷八曰聞漁閣續集卷九曰觚屋集卷十曰江船續集卷十一曰五上春司集卷十二曰靑孔軒集前有汪孟鋗序稱循初計偕北上以病卒方病中薈自定詩十二卷一緘寄余有可存則付令子存之不者燬之之說又稱刻旣成取循初别字題曰柘坡居士集其古文詩餘極夥聞手自燬去外雜著十六種則皆其自定緘寄者俟他日續刻云云蓋光泰才思富贍篇什頗多後乃悔其少作所存止此也
</p>
<div class="section" id="title-92"><h2>
	浩波遺集三卷<span class="jiazhu">庶吉士梁上國家藏本</span>
</h2></div>
<p class="em2">
	國朝鄭際熙撰際熙字大純侯官人乾隆丙子舉人年三十六而卒是集爲其弟際唐等所刋凡詩二卷文一卷文中有杜律篇法序一篇稱能詩者未嘗先言法而自中法且神而明之變化以自成其法未有按一定之科條而譜之舍其性情才力俯首以從法也其論亦足破拘攣之說其書則未之見也
</p>
<div class="section" id="title-93"><h2>
	觀光集五卷<span class="jiazhu">浙江巡撫採進本</span>
</h2></div>
<p class="em2">
	國朝蔡以封撰以封字桐川嘉善人由優貢生官桐鄉訓導是集凡古今體詩八十五首擬樂府四十六首皆其監敷文書院恭逢聖駕南巡率諸生迎駕時所賦也
</p>
<div class="section" id="title-94"><h2>
	綠杉野屋集四卷<span class="jiazhu">浙江巡撫採進本</span>
</h2></div>
<p class="em2">
	國朝徐以泰撰以泰字陶尊德淸人國子監生乾隆二十二年官陽曲縣知縣其詩皆早年之作故骨格未就而時有雋句如詠鷹翎房附人終在手斷翮尚生風一聯亦頗工點染也
</p>
<div class="section" id="title-95"><h2>
	强恕齋文鈔五卷<span class="jiazhu">浙江巡撫採進本</span>
</h2></div>
<p class="em2">
	國朝張庚撰庚有通鑑綱目釋地糾繆已著錄庚少孤貧賣畫養母以餘力爲古文是集乃其七十三嵗所自編中傳誌之文居十之七多述忠孝節義之事
</p>
<div class="section" id="title-96"><h2>
	冬心集四卷<span class="jiazhu">江蘇巡撫採進本</span>
</h2></div>
<p class="em2">
	國朝金農撰農字壽門錢塘人客於揚州書畫皆以奇逸自喜詩亦如之其名冬心者取崔國輔寂寥抱冬心之語也
</p>
<div class="section" id="title-97"><h2>
	產鶴亭詩集七卷<span class="jiazhu">浙江巡撫採進本</span>
</h2></div>
<p class="em2">
	國朝曹庭棟撰庭棟有易準已著錄是集凡分七藁每藁各爲小序其書齋中有產鶴亭因以名集故集中詠鶴詩最多其第二藁别題曰魏塘紀勝第七藁亦别題曰續魏塘紀勝蓋嘉善舊隸嘉興路爲魏塘鎭亦名武塘明宣德五年始析爲縣庭棟先咏其名迹爲一百首又續成五十首也
</p>
<div class="section" id="title-98"><h2>
	西澗草堂集四卷<span class="jiazhu">編修周永年家藏本</span>
</h2></div>
<p class="em2">
	國朝閻循觀撰循觀有尚書續記已著錄是編其所著古文也其文謹嚴頗不苟作循觀殁後其同學韓夢周爲搜輯編次序而刋之僅五十七篇
</p>
<div class="section" id="title-99"><h2>
	㠣崌山人集八卷<span class="jiazhu">禮部主事任大椿家藏本</span>
</h2></div>
<p class="em2">
	國朝汪舸撰舸字可舟婺源人流寓揚州性不諧物偃蹇貧病以殁是集爲舸所自定斷自五十嵗以後乾隆庚寅杭世駿爲之序併附錄世駿與沈沃田詩盛稱其和丁隱君貝葉經歌長春觀老子像絶句云
</p>
<div class="section" id="title-100"><h2>
	睫巢集六卷後集一卷<span class="jiazhu">江西巡撫採進本</span>
</h2></div>
<p class="em2">
	國朝李鍇撰鍇有尚史已著錄鍇卜居盤山優游泉石以終故其詩意思蕭散挺然拔俗大都有古松奇石之態而刻意求高務思擺脫亦往往有劖削骨立斧鑿留痕較王世貞所謂高叔嗣詩如空山鼔琴沉思忽往木葉盡脫石氣自靑者則猶有一間之未達蓋可以著力之處精思者得之不容著力之處精思者反失之也第一卷皆擬古樂府古人音節旣不可得乃詰屈其詞以意爲之題下所注如朱礡下注曰建鼓殷所作棲翔鷺於上或曰鷺鼓精此吳競解題本說也臨高臺下注曰趨帝鄉而會瑶臺也借寓游仙已非原解雉子斑下注曰闗雎之類則純非古題之意又不知其寓意所在卷中大抵類此殊不可解也
</p>
<div class="section" id="title-101"><h2>
	石閭詩一卷<span class="jiazhu">江西巡撫採進本</span>
</h2></div>
<p class="em2">
	國朝陳景元撰景元號石閭鑲紅旗漢軍生平作字效晉作詩效漢務欲自拔於流俗之上是集乃其手書擬古詩六十餘首以貽雷鋐者前有短札亦其手書鋐並鉤摹筆迹刻之紙板頗爲精好景元詩雖以漢爲宗而性旣孤僻思復刻峭結習所近乃在孟郊賈島之間如米摹晉帖短度不失二王波勒鉤剔乃時時露其本法於漢人不彫不琢之意未能全似也此本以篇頁較少不能成帙舊附於李鍇睫巢集以行然二人同時倡和名亦相齊未可列諸附綴故仍各著於錄焉
</p>
<div class="section" id="title-102"><h2>
	南阜山人詩集七卷<span class="jiazhu">山東巡撫採進本</span>
</h2></div>
<p class="em2">
	國朝高鳳翰撰鳳翰字西園晚自號南阜山人又曰歸雲老人膠州人嘗以縣丞署鹽大使患風痺罷歸卒鳳翰工於書畫筆墨脫洒不主故常風痺後右臂已廢乃以左臂揮洒益疎野有天趣間作詩歌不甚研鍊往往頽唐自放亦不甚局於繩尺然天分絶高興之所至亦時有淸詞麗句故少時以詩謁王士禎極稱賞之生平所作凡三千餘首曰擊林集曰湖海集曰岫雲集曰鴻雪集曰歸雲集曰歸雲續集曰靑蓮集晚年貧病且死自跋其後曰盲子頑孫篋笥誰付不知後來所作尚復幾許亦不知得成卷與冊否尚有人拾取於蛛絲蠧腹之餘以少得流傳於人世否露電茫茫老病日篤死且不知何時而猶惓惓於此故紙窠中物愚哉南阜不直達人一笑矣其志亦可哀也
</p>
<div class="section" id="title-103"><h2>
	拙齋集一卷<span class="jiazhu">編修周永年家藏本</span>
</h2></div>
<p class="em2">
	國朝李遠撰遠字君宏益都人是集皆五七言近體吐屬亦頗恬雅其刋板字畫悉從說文以小篆改隸詭形怪態則殊爲好異
</p>
<div class="section" id="title-104"><h2>
	密娛齋詩稿一卷<span class="jiazhu">編修周永年家藏本</span>
</h2></div>
<p class="em2">
	國朝鄧汝功撰汝功字謙持聊城人乾隆乙未進士傳臚後即病歸未及釋褐而卒是集乃其友桂林府同知李文藻所刋文藻序稱其古體出於韓蘇近體似錢郞皆非止境蓋其天分頗高而得年不永功候則尚未成就云
</p>
<div class="section" id="title-105"><h2>
	放鶴村文集五卷<span class="jiazhu">山東巡撫採進本</span>
</h2></div>
<p class="em2">
	國朝張侗撰侗字同人一字石民諸城人是集前有方邁所作侗小傳稱其有孝行多奇節蓋亦孤高之士其文則欲擺脫町畦乙乙冥冥別標象外之趣而反堕公安竟陵派中蓋存一不落窠臼之意即其窠臼矣
</p>
<div class="section" id="title-106"><h2>
	東坪集八卷<span class="jiazhu">浙江巡撫採進本</span>
</h2></div>
<p class="em2">
	國朝胡慶豫撰慶豫字雝來號東坪平湖人嵗貢生是集卷一曰南浦吟客江右時所作卷二曰昭陽小藁客䢴江時所作卷三曰北征集赴京道中及寓京師時所作卷四卷五曰西征草入闗中及流寓西蜀時所作卷六卷七卷八曰桐軒集則里居所作也其詩以雅淡爲宗而未能超詣
</p>
<div class="section" id="title-107"><h2>
	六湖遺集十二卷<span class="jiazhu">浙江巡撫採進本</span>
</h2></div>
<p class="em2">
	國朝張文瑞撰文瑞字雲表六湖其號也蕭山人官靑州府同知其詩凡分十八集其私印曰少陵私淑又曰五言長城自命頗高所作則大抵以秀潤爲工
</p>
<div class="section" id="title-108"><h2>
	念西堂詩集八卷<span class="jiazhu">陜西巡撫採進本</span>
</h2></div>
<p class="em2">
	國朝王令撰令字仲鍚渭南人由拔貢生官至廣東按察使是編分金石絲竹匏土革木八集自序謂皆適性自樂之言蓋沿波鍾譚全非慶陽武功以來秦中舊格矣
</p>
<div class="section" id="title-109"><h2>
	古雪堂文集十九卷<span class="jiazhu">浙江巡撫採進本</span>
</h2></div>
<p class="em2">
	國朝王令撰是編乃其所著雜文詞多蹇澁似沿其郷文翔鳳餘派又好用釋典頗雜宗門語錄所作詩話如紀隴西施妙玉在冥中代高素臣作詩還魂遂爲夫婦事亦多類唐人說部也
</p>
<div class="section" id="title-110"><h2>
	有蘭書屋存稿四卷<span class="jiazhu">江蘇周厚堉家藏本</span>
</h2></div>
<p class="em2">
	國朝石球撰球字鳴虞嘉定人其近體詩頗有風致而骨格未堅徐樹紳序稱球自以生平踪迹少所涉厯無瑰偉奇特之觀故亦罕沉博絶麗之作可謂自知矣
</p>
<div class="section" id="title-111"><h2>
	寒玉屏集二卷碎金集二卷<span class="jiazhu">浙江巡撫採進本</span>
</h2></div>
<p class="em2">
	國朝閔南仲撰南仲字湘人號石漁湖州人其詩以新頴爲宗體格頗近金元
</p>
<div class="section" id="title-112"><h2>
	薪槱集四卷<span class="jiazhu">江蘇巡撫採進本</span>
</h2></div>
<p class="em2">
	國朝許昌國撰昌國字仔賡原字一淸荆溪人嵗貢生是書首雜著次論學次論古次課徒訓兒各爲一卷大抵皆語錄之類後集一卷則附錄也末有其子重炎所作年譜按其事狀蓋亦篤行好修之士故集中講學之語多能切實近理特不以著作見長耳
</p>
<div class="section" id="title-113"><h2>
	璞堂文鈔十一卷<span class="jiazhu">江蘇巡撫採進本</span>
</h2></div>
<p class="em2">
	國朝許重炎撰重炎字少來荆溪人是集多講學之文而持論平允無喧爭門戶之習於忠孝節義尤睠睠表章亦非空談性命自號聖賢者流文則縱橫曼衍惟意所如不能一一入格也
</p>
<div class="section" id="title-114"><h2>
	禹門集四卷<span class="jiazhu">内府藏本</span>
</h2></div>
<p class="em2">
	國朝郭振遐撰振遐字中洲汾陽人寄居揚州詩頗率易至以大禹顔囘自比尤爲狂縱矣
</p>
<div class="section" id="title-115"><h2>
	彚書六卷<span class="jiazhu">浙江巡撫採進本</span>
</h2></div>
<p class="em2">
	國朝王鳳九撰鳳九仙遊人是集自序謂放笠澤叢書之例故以彚書名之中多講易之文其說皆宗程朱詩則有韻語錄也
</p>
<div class="section" id="title-116"><h2>
	天門詩集六卷文集六卷<span class="jiazhu">内府藏本</span>
</h2></div>
<p class="em2">
	國朝吳盛藻撰盛藻字觀莊和州人由拔貢生官至廣東按察司副使其詩文皆惟意所如罄所欲言而止
</p>
<div class="section" id="title-117"><h2>
	嵗寒堂存稿一卷<span class="jiazhu">浙江巡撫採進本</span>
</h2></div>
<p class="em2">
	國朝林璐撰璐字鹿菴錢塘人是集皆其所著雜文僅數十篇相其板式蓋陸續開雕尚未編定成帙其安溪懷古序信建文出亡爲眞殊爲未考所記顔允紹郭少尹等事皆足裨史之缺特敘述稍冗筆力稍弱耳
</p>
<div class="section" id="title-118"><h2>
	天香閣詩集十卷<span class="jiazhu">浙江巡撫採進本</span>
</h2></div>
<p class="em2">
	國朝唐之鳳撰之鳳字武曾烏程人其詩多愁苦之音擬古諸作亦頗具體然未能變化末附碎玉合編二卷一題唐雲楨予霖著一題唐德遠深源著蓋之鳳兄弟行也
</p>
<div class="section" id="title-119"><h2>
	笑門詩集二十五卷<span class="jiazhu">内府藏本</span>
</h2></div>
<p class="em2">
	國朝戚玾撰玾字後升泗州人由優貢授知縣所作好爲新語蓋公安竟陵之流派
</p>
<div class="section" id="title-120"><h2>
	偶存草詩集六卷<span class="jiazhu">山東巡撫採進本</span>
</h2></div>
<p class="em2">
	國朝林之蒨撰之蒨字素園楊夢琰序稱其産於魯客於楚其自署曰孝感蓋寓籍也其取法在中唐南宋之間而學力則末逮焉
</p>
<p class="em2">
	右別集類一千五百六十七部一萬七千六百十四卷<span class="jiazhu">内六十六部無卷數</span>皆附存目
</p> 



</div></body></html>