<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百八十二·集部三十五（别集類存目九）</title></head><body><div id="text">

<p>
<strong>欽定四庫全書總目卷一百八十二</strong>
</p>
<div class="section" id="title-0"><h1>
	集部三十五
</h1><hr/></div>
<div class="section" id="title-1"><h2>
	别集類存目九
</h2></div>
<div class="section" id="title-2"><h2>
	萬山樓詩集二十四卷<span class="jiazhu">江西巡撫採進本</span>
</h2></div>
<p class="em2">
	國朝許虬撰虬字竹隱長洲人順治辛卯舉人官至思南府知府其詩前數卷多擬古之作刻意摹仿頗嫌太似其擬陸機迢迢牽牛星詩後有自跋曰予巳於十九首中和此題矣今復因曙戒之訂共和陸平原篇成自詠一過確是晉古非漢古也詩之升降微矣觀其持論知無往非雙鉤古帖也
</p>
<div class="section" id="title-3"><h2>
	萬靑閣全集八卷<span class="jiazhu">内府藏本</span>
</h2></div>
<p class="em2">
	國朝趙吉士撰吉士有續表忠記已著錄是集爲吉士所自編凡襍文二卷詩一卷勘河詩紀等十三種其一卷制藝一卷平交山冦公牘詩文一卷讞牘一卷交山在交城境姜瓖平後餘孽竄伏山中出没爲患吉士以計討平之材畧有足稱者文章則非專門也
</p>
<div class="section" id="title-4"><h2>
	林卧遥集三卷<span class="jiazhu">浙江巡撫採進本</span>
</h2></div>
<p class="em2">
	國朝趙吉士撰康熙戊辰吉士由戶科給事中罷職閒居僑住宣武門西之寄園適金壇于漢翔貽詩四首吉士依韻酧答後凡遇他題皆叠此韻積成千首命曰叠韻千律分爲上下二卷尋又續得五百餘首編爲一卷命曰千叠波餘合刻以爲此編案和韻爲詩本不能曲折如志又叠至千五百首此雖香山東坡亦斷無能工之理矣
</p>
<div class="section" id="title-5"><h2>
	遂初堂文集九卷<span class="jiazhu">江蘇巡撫採進本</span>
</h2></div>
<p class="em2">
	國朝楊兆魯撰兆魯字靑巖武進人順治壬辰進士官至福建延平道按察司副使兆魯官建寧時巨冦蕭維堂等作亂兆魯招撫有功集中平冦紀畧述其始末頗詳惟多載案牘之文詞不雅馴
</p>
<div class="section" id="title-6"><h2>
	畫筆遺稿一卷<span class="jiazhu">通行本</span>
</h2></div>
<p class="em2">
	國朝范承謨撰承謨有忠貞集已著錄康熙壬子承謨總督閩浙值逆藩耿精忠謀反巡撫劉秉政輸情於賊紿承謨入見脅令從逆承謨詆罵不屈遂爲所拘繫被幽者三載備受窘毒時作爲詩歌以自抒忠憤守者屏絶筆墨乃以桴炭畫字壁上其尤激烈者輙爲賊黨墁去僅存四十七首承謨自爲之序巳彚載入忠貞集中此乃石門吳震方錄入說鈴之本也
</p>
<div class="section" id="title-7"><h2>
	見山樓詩文集<span class="jiazhu">無卷數　陝西巡撫採進本</span>
</h2></div>
<p class="em2">
	國朝楊素藴撰素藴有西臺奏議已著錄其詩集刻於康熙壬子文集則無序無跋不知刻於何時均不分卷帙不列目錄皆似乎隨有所作隨以付雕其詩頗摹李夢陽文則皆應俗之作也
</p>
<div class="section" id="title-8"><h2>
	撫皖治略一卷撫楚治略一卷穀城水運紀略一卷<span class="jiazhu">陝西巡撫採進本</span>
</h2></div>
<p class="em2">
	國朝楊素藴撰撫皖治略乃其官安徽巡道時條教奏疏撫楚治略皆其官湖廣巡撫時條教奏疏穀城水運紀畧則素藴官荆南道時會大軍勦逆藩吳三桂兵儲陸運頗艱因訪明季楊嗣昌勦張獻忠時水運故道修復縴路裒其文移以成是編素藴爲御史時曾疏劾吳三桂號爲敢言此三書則皆尋常案牘也中多奏疏宜入奏議類中而文告居其大半故仍附之別集類焉
</p>
<div class="section" id="title-9"><h2>
	張康侯詩草十一卷<span class="jiazhu">陝西巡撫採進本</span>
</h2></div>
<p class="em2">
	國朝張晉撰晉字康侯狄道人順治壬辰進士官丹徒縣知縣其詩頗學李白兼及李賀之體第一卷爲黍谷吟第二卷爲秋舫一嘯第三卷爲薊門篇第四卷爲勞勞篇第五卷爲石芝山房草第六卷七卷爲雍草第八卷爲稅雲草而以詩餘附焉第九卷爲律陶集陶詩爲五言律也第十卷爲集杜第十一卷爲集唐亦皆五言律据後跋云尚有七律集句未經編入云
</p>
<div class="section" id="title-10"><h2>
	憗齋存稿四卷<span class="jiazhu">陝西巡撫採進本</span>
</h2></div>
<p class="em2">
	國朝白乃貞撰乃貞字廉叔號蘂淵順治壬辰進士官翰林院檢討其詩敘述眞朴不加文飾故余恂序以爲善學香山蓋舉其近似者爾
</p>
<div class="section" id="title-11"><h2>
	堪齋詩存八卷<span class="jiazhu">江蘇周厚堉家藏本</span>
</h2></div>
<p class="em2">
	國朝顧大申撰大申字震雉一字見山華亭人順治壬辰進士官至工部郞中大申初與同郡王廣心周茂源宋徵輿諸人唱和後又與施閏章相酬荅所作有鶴巢集有燕京倡和及泗亭諸集後自刪併爲此集故曰詩存陳伯璣撰國雅集稱其樂府於古人可謂毫髮無遺憾七律高華可追王李今觀其集大抵襲明七子之餘風可追王李庶乎近之至於樂府則談何容易也
</p>
<div class="section" id="title-12"><h2>
	學源堂文集十八卷<span class="jiazhu">直隸總督採進本</span>
</h2></div>
<p class="em2">
	國朝郭棻撰棻字快圃淸苑人順治壬辰進士官至翰林院侍讀學士其文頗爲華贍惟酧應之作太多未免失於刪汰棻曾修畿輔志及保定府志今集内所載星野沿革等說皆志中之文蓋用鄂州小集載新安志序之例也
</p>
<div class="section" id="title-13"><h2>
	蓮龕集十五卷<span class="jiazhu">江西巡撫採進本</span>
</h2></div>
<p class="em2">
	國朝李來泰撰來泰字仲章號石臺臨川人順治壬辰進士官工部虞衡司主事康熙己未召試博學鴻詞授翰林院侍講其制藝才藻富艶有幾社之餘風詩古文乃不逮焉
</p>
<div class="section" id="title-14"><h2>
	司勲五種集二十卷<span class="jiazhu">副都御史黃登賢家藏本</span>
</h2></div>
<p class="em2">
	國朝王士祿撰士祿有讀史蒙拾已著錄是集一曰表餘堂詩存二卷一曰十笏草堂詩選九卷一曰辛甲集七卷一曰上浮集二卷皆古今體詩曰炊閒巵語二卷則詞也然表餘堂詩存未刻刻者實止四種耳
</p>
<div class="section" id="title-15"><h2>
	天延閣詩前集十六卷後集十三卷附花果會唱和時一卷贈言集四卷<span class="jiazhu">内府藏本</span>
</h2></div>
<p class="em2">
	國朝梅淸撰淸字淵公號瞿山宣城人順治甲午舉人是編分前後二集前集分十六編一曰樂府二曰稼園草三曰新田集四曰燕征草五曰宛東草六曰休夏草七曰驅塵集八曰越游草九曰匣琴集十曰寒江集十一曰歸舟集十二曰嶽雲集十三曰梅花溪上集十四曰雪廬草十五曰菊閒草十六曰唱和詩以一集爲一卷卷各有序後集編年分十三卷自康熙甲寅至戊辰或以一年爲一卷或以二年爲一卷末附花果會唱和詩一卷贈言四卷則皆同人讌遊酬荅之作也
</p>
<div class="section" id="title-16"><h2>
	瞿山詩畧三十三卷<span class="jiazhu">安徽巡撫採進本</span>
</h2></div>
<p class="em2">
	國朝梅淸撰淸舊刻有天延閣前後集皆七十以前之作板燬於火故又取未刻三卷合而編之以成此本
</p>
<div class="section" id="title-17"><h2>
	飲和堂集二十一卷<span class="jiazhu">浙江巡撫採進本</span>
</h2></div>
<p class="em2">
	國朝姚䕫撰䕫字冑師號成葊山陰人順治甲午舉人官安化縣知縣是集凡詩十三卷曰梅軒草公車草厯遊草天都草金谿草金谿又草叱馭草思唐草思唐又草三草四草五草東行草每一集爲一卷襍文八卷則分體編次其詩流易有餘頗傷圓熟文亦肉多於骨若十二種功德連珠等作尤墮入纎巧一派矣
</p>
<div class="section" id="title-18"><h2>
	涑亭詩畧一卷<span class="jiazhu">福建巡撫採進本</span>
</h2></div>
<p class="em2">
	國朝林堯光撰堯光字覲伯莆田人順治中以選拔貢生官行人司行人近鄭王臣選莆風淸籟集謂堯光伯仲詩各臻妙境而堯光尤秀拔當爲馬氏白眉然所作亦頗涉纎麗於元人蹊徑爲近也
</p>
<div class="section" id="title-19"><h2>
	浣亭詩畧二卷浣亭歸來吟一卷附山䕬花埡長短句一卷<span class="jiazhu">福建巡撫採進本</span>
</h2></div>
<p class="em2">
	國朝林堯華撰堯華字開伯莆田人順治甲午舉人官榆次縣知縣是集浣亭詩畧二卷皆早年所作浣亭歸來吟一卷皆罷官以後所作山䕬花埡長短句則附載其詞也其詩集編次頗爲叢雜如詩畧中有詠園花十四首歸來吟中有詠園花四首而其中酴醿一首一字不易殆校勘之疎歟其詩才氣儁爽早年刻意雕鐫而未造渾成晩年又頗涉頽唐縱筆太早其詞有南宋格意而罕睹新聲亦擬議而未變化
</p>
<div class="section" id="title-20"><h2>
	託素齋集十卷<span class="jiazhu">浙江巡撫採進本</span>
</h2></div>
<p class="em2">
	國朝黎士宏撰士宏字媿曾長汀人順治甲午舉人官至陝西布政司叅政是集詩四卷文六卷詩集凡四刻文集凡三刻蓋積數年而彚爲一冊故每刻各體皆備士宏没後其子文遠復合而刋之自序稱少時詩好李賀文好王勃今觀集中諸作大抵多宋人末派絶無一篇與子安長吉相近者蓋嗜好雖篤而才地則與之不近也
</p>
<div class="section" id="title-21"><h2>
	漣漪堂遺稿二卷<span class="jiazhu">浙江巡撫採進本</span>
</h2></div>
<p class="em2">
	國朝沈峻曾撰峻曾字窳庵仁和人順治甲午副榜貢生是集爲晉安林雲銘所選定上卷爲雜文下卷爲詩末附雜言數十條皆談理之語頗近陳繼儒小品
</p>
<div class="section" id="title-22"><h2>
	半農齋集八卷<span class="jiazhu">兩江總督採進本</span>
</h2></div>
<p class="em2">
	國朝蔣中和撰中和字本達又字眉三靖江人順治乙未進士官蘭陽知縣遷滄州州判是集分詩文論策史說六部其文頗辨博自喜而多拾李贄餘論未脫明季之町畦
</p>
<div class="section" id="title-23"><h2>
	陸密菴文集二十卷錄餘二卷詩集八卷詩餘四卷<span class="jiazhu">浙江鄭大節家藏本</span>
</h2></div>
<p class="em2">
	國朝陸求可撰求可字咸一淮安人順治乙未進士官至刑部郞中其古文頗疎暢而機調多類時藝詩詞亦酬應之作居多
</p>
<div class="section" id="title-24"><h2>
	鶴嶺山人詩集十六卷<span class="jiazhu">浙江巡撫採進本</span>
</h2></div>
<p class="em2">
	國朝王澤宏撰澤宏字涓來黃岡人順治乙未進士官至禮部尚書是集乃其子材振所編前三卷皆題巳刻詩若干首蓋皆澤宏舊作嘗爲魏憲錄入石倉詩選者四卷以下用編年體自丁巳迄庚辰題某年詩若干首附註曰未刻稿則材振所裒輯也前有魏憲原序又附其祖用子傳一篇及澤宏請復九江闗一疏澤宏喜與諸名士遊王士禎姜宸英洪昇等皆嘗點定其詩所作類皆和平安雅不失臺閣氣象而骨體未堅醖釀未厚尚不能凌轢一時
</p>
<div class="section" id="title-25"><h2>
	耻躬堂文集二十卷<span class="jiazhu">江西巡撫採進本</span>
</h2></div>
<p class="em2">
	國朝王命岳撰命岳字伯咨號耻古晉江人順治乙未進士官至刑科都給事中是集自卷一至卷五爲奏疏卷六至卷十七爲襍文卷十八爲詩卷十九爲周易襍卦牖中天卷二十爲讀詩牖中天據其自序謂辛卯冬夢文王周公先後車蓋喝道甚盛命岳自牖中窺視故以名也其書分十二篇大旨謂易襍卦無錯簡而以互卦之法推求其義讀詩凡五十條皆標識簡端之語一篇或止一兩句如讀簡兮曰使我懷古之情更深讀王風曰大車之滛甚于丘麻丘麻滛人大車滛鬼尤非說經之正軌也
</p>
<div class="section" id="title-26"><h2>
	澹餘軒集八卷<span class="jiazhu">山東巡撫採進本</span>
</h2></div>
<p class="em2">
	國朝孫光祀撰光祀字怍庭號溯玉厯城人順治乙未進士官至兵部侍郞是集凡文七卷詩一卷
</p>
<div class="section" id="title-27"><h2>
	南沙文集八卷附錄一卷<span class="jiazhu">浙江巡撫採進本</span>
</h2></div>
<p class="em2">
	國朝洪若臯撰若臯字虞隣臨海人順治乙未進士官至福建按察司僉事是集凡詩二卷文六卷其文頗以恢奇自喜然縱橫太過附錄一卷乃其鄉會試中式制藝蓋用吳伯宗榮進集例也
</p>
<div class="section" id="title-28"><h2>
	綿津山人詩集十八卷附楓香詞一卷緯蕭草堂詩一卷<span class="jiazhu">内府藏本</span>
</h2></div>
<p class="em2">
	國朝宋犖撰犖有滄浪小志已著錄犖所作詩有古竹圃稿有嘉禾堂稿有柳湖草有將母樓稿有和松庵稿有都官草有雙江倡和集有囘中集有西山倡和詩有續都官草有海上襍詩有漫堂草有漫堂倡和詩又有漫堂草凡十四集大抵沿明季詩社之習旋得旋刋出之太早故利鈍不免互見此集則犖爲江西巡撫時重自刪汰併爲一編而仍存諸集之舊目故有六首爲一卷者視舊集爲精簡矣前有汪琬劉榛二序榛序以種樹爲喻言方其初植雖一病葉不忍摘久之而繁枝芟焉又久之而岐幹斮焉亦篤論也宋楊萬里陸游並一代巨擘而萬里誠齋集游劍南詩集金礫混淆往往爲後人口實豈非愛不能割依違牽就至是乎後犖自定西陂類稿凡此集之詩皆不收毋亦學與年進悔其少作歟後附緯蕭草堂詩一卷乃其子翰林院編修至所作才力殆又亞於犖焉
</p>
<div class="section" id="title-29"><h2>
	精華錄訓纂十卷<span class="jiazhu">大理寺卿陸錫熊家藏本</span>
</h2></div>
<p class="em2">
	國朝王士禎撰惠棟註士禎有古懽錄棟有易漢學皆已著錄士禎晚年仿宋黃庭堅精華錄例自定其詩爲此本棟祖周惕爲士禎門人故棟亦仿任淵史季温例注之以引證浩繁每卷各分爲上下其凡例稱所採書共數百種悉從本書中出不敢一字拾人牙後慧然亦大槪言之耳即以第一卷而論如温庭筠靚粧錄蔡賢漢官典職孫氏瑞應圖陸機洛陽記沈懷遠南越志蔡邕琴操河圖括地象顧野王玉篇<span class="jiazhu">案今大廣益會玉篇乃宋大中祥符六年重修非惟非野王之舊並非孫强之舊</span>輿地志管輅別傳梁京寺記檀道鸞續晉陽秋十二書宋以來久不著錄棟何由見本書哉<span class="jiazhu">案棟注例凡引巳佚書者皆冠以現存書名如藝文類聚太平御覽之類</span>又棟邃於經學於詞賦所涉頗淺所引或不得原本於顯然其見者或有遺漏如注寒肌起粟字引蘇軾旅館孤眠體生粟句不知此用軾雪詩凍合玉樓寒起粟句也注吹香字引李賀山頭老桂吹古香句不知此用李頎愛敬寺古藤歌密葉吹香飯僧徧句也注麥飯字引劉克莊漢寢唐陵無麥飯句不知爲五代史家人傳語也注大漠字引程大昌北邊備對不知爲後漢書竇憲傳語也至於每條各自標目則其文不相連屬乃於數條其引一書者不另標名如轅固里詩註曲學字曰今上初即位云云蓋蒙上條史記之文然不標史記而首句突稱今上是何代之帝也其體例亦間有未善<span class="jiazhu">案以上亦姑舉第一卷言之</span>是書先有金榮箋註盛行於時棟書出而榮書遂爲所軋要亦勝於金註耳至於元元本本則不及其詁經之書多矣人各有能有不能不必以註而輕棟亦不必以棟而併重此註也
</p>
<div class="section" id="title-30"><h2>
	漁洋詩集二十二卷續集十六卷<span class="jiazhu">山東巡撫採進本</span>
</h2></div>
<p class="em2">
	國朝王士禎撰士禎初刻落箋堂詩又刻順治丙申至辛丑所作爲阮亭詩復有過江入吳白門前後諸集後乃刪併諸作定爲漁洋前集始於丙申終於康熙已酉凡十四年之詩是集出而少作諸集悉微故今不甚傳康熙甲子又裒其辛亥至癸亥之詩十六卷爲漁洋續集蓋其爲詹事時也其時菁華方盛與天下作者馳逐矜名故平生刻意之作見於二集者爲多焉
</p>
<div class="section" id="title-31"><h2>
	漁洋文畧十三卷<span class="jiazhu">山東巡撫採進本</span>
</h2></div>
<p class="em2">
	國朝王士禎撰蓋康熙乙亥士禎所自編前有其門人張雲章序士禎以詩名一時而古文特以天姿朗悟自然修潔實則非所專門雲章序謂以先生爲今之太白子美羣知非溢美矣語以先生之文昌黎柳州之文也容有或信或不信者蓋當時公論巳爾而雲章必以詩文並稱非篤論矣
</p>
<div class="section" id="title-32"><h2>
	蠶尾集十卷續集二卷後集二卷<span class="jiazhu">山東巡撫採進本</span>
</h2></div>
<p class="em2">
	國朝王士禎撰士禎以康熙甲子祭告南海阻雪東平望小洞庭中蠶尾山悅其淸遠因取以名其山房併以名集案盛符升作雍益集序稱合戊辰至乙亥詩文爲蠶尾集十卷此集目錄下乃註詩自甲子年起其年冬及乙丑年作別爲南海集文自庚午年起士禎自序又稱偶次甲子使粤以前及丁卯以後詩文稍成卷帙因以蠶尾名集士禎集皆所自刋而三說錯互如是未喻其故文中題跋凡三卷頗足考證然皆與居易錄重出又蠶尾集序一篇旣列卷端又刻之集中亦乖體例其續集二卷皆乙亥迄甲申之詩惟無丙子一年詩以是年奉使祭告別爲雍益集也後集二卷則戊子歸田後所作五七言絶句居十之九自序謂時方刪定洪邁萬首絶句因效爲之然是年士禎七十五嵗矣殆亦精力漸減不耐爲長篇巨製也
</p>
<div class="section" id="title-33"><h2>
	南海集二卷<span class="jiazhu">山東巡撫採進本</span>
</h2></div>
<p class="em2">
	國朝王士禎撰皆其奉使告祭南海往還之作上卷自京師至廣州下卷自廣州至其家新城而止蓋其北歸志亦止於新城也趙執信作談龍錄摭其開卷二詩以爲似覊臣遷客之語其言誠是然士禎之詩長於山水別爲一調未可以二馮之法繩之也
</p>
<div class="section" id="title-34"><h2>
	雍益集一卷<span class="jiazhu">山東巡撫採進本</span>
</h2></div>
<p class="em2">
	國朝王士禎撰皆康熙丙子奉使祭告西岳西鎭江瀆途中所作前有其門人盛符升序述士禎自言再使秦蜀往返萬里得詩纔百餘篇皆寥寥短章無復當年蜀道南海豪放之格其門人蔣仁錫後序亦述士禎自言老躭禪寂遇事短吟畧倣西竺氏偈頌不應更作文字觀也可謂明於自知者矣
</p>
<div class="section" id="title-35"><h2>
	掄山集選一卷<span class="jiazhu">山東巡撫採進本</span>
</h2></div>
<p class="em2">
	國朝王士禧撰士禧字禮吉山東新城人與其兄士祿弟士禎士祜自㓜以詩相唱和三人皆成進士而士禧獨以嵗貢終没後四年士禎選其遺詩三分之一刋之其詩綽有風調而才地較弱
</p>
<div class="section" id="title-36"><h2>
	鈍翁前後類藁一百十八卷<span class="jiazhu">内府藏本</span>
</h2></div>
<p class="em2">
	國朝汪琬撰琬有堯峯文抄已著錄始琬請告以前所作詩文自輯爲類藁六十二卷先刋板置之堯峯皆山閣其歸田後十三年之作則輯爲續藁三十卷又取明史列傳稿一百七十五首附以汪氏族譜及其父行畧爲别集二十六卷有周公贄者爲校刻之後琬復自芟擇取其愜意者爲堯峯詩文鈔屬林佶繕本刋行世間多有其本而類藁原刻遂不顯矣
</p>
<div class="section" id="title-37"><h2>
	七頌堂集十四卷<span class="jiazhu">安徽巡撫採進本</span>
</h2></div>
<p class="em2">
	國朝劉體仁撰體仁有識小錄已著錄是集凡詩八卷文四卷又空中語一卷尺牘一卷其曰七頌堂者體仁嘗慕成連陸賈司馬徽桓伊沈麟士王續韋應物之爲人人爲之頌故以名堂因以名集王士禎燕臺倡和詩與體仁往來之作最多卷首施閏章序亦謂其詩淸雋遥深然體仁欲力脫七子之窠臼而詩或生硬文或纎佻實出入於竟陵公安之間明末山人之習未盡除也其空中語一卷皆所作艷詞故取黃庭堅語名之其於集外别行則香奩集例也
</p>
<div class="section" id="title-38"><h2>
	閒居草一卷<span class="jiazhu">江蘇周厚堉家藏本</span>
</h2></div>
<p class="em2">
	國朝董含撰含字榕菴華亭人董俞弟也詩名不及其兄而詩格高雅過其兄是編卷首稱藝葵草堂稿而卷中稱閒居草蓋其全集之一種也大抵蒼凉幽咽有騷人哀怨之遺而惝怳其詞知其意有所寓而莫名其寓意之所在焉
</p>
<div class="section" id="title-39"><h2>
	雪鴻堂文集十八卷<span class="jiazhu">山東巡撫採進本</span>
</h2></div>
<p class="em2">
	國朝李蕃撰蕃字錫徵號懶菴通江人順治丁酉舉人官黃縣知縣是集爲其子鍾峩所刋集中黃志畧序謂黃有四累而㕓肆宜復社甲宜均風尚宜更士習宜端稅課宜減審編徭役序極言派銀雜費之患他如憶堂記旱魃辨黃志跋諸篇皆汲汲以興利除弊爲事蓋有古良吏之風其文亦皆朴直不支意其人必悃愊無華故文亦如之歟然蕃之意固不在以詞藻傳也
</p>
<div class="section" id="title-40"><h2>
	秋笳集八卷<span class="jiazhu">江蘇巡撫採進本</span>
</h2></div>
<p class="em2">
	國朝吳兆騫撰兆騫字漢槎吳江人順治丁酉舉人戊戌以科場夤緣事戍寧古塔後蒙恩赦還此集前四卷爲徐乾學所刋後四卷爲其子振所刋而編次無序通爲八卷前三卷題秋笳集四卷題西曹雜詩五卷題秋笳前集六卷題曰擬古後雜體詩七卷曰秋笳後集八卷則五頁以前題襍著六頁以後題後集蓋隨得隨刋故舛訛如是兆騫詩天分特高風骨遒上又荷戈邊塞窮愁之語易工故當時以才人目之而立身一敗萬事瓦裂其詩亦頗爲當代所輕特其自知罪重譴輕甘心竄謫但有悲苦之音而絶無怨懟君上之意猶爲可諒故仍存其目焉如兆騫者使其謹守防檢克保身名豈非國初一作手哉
</p>
<div class="section" id="title-41"><h2>
	改亭詩集六卷文集十六卷<span class="jiazhu">江蘇巡撫採進本</span>
</h2></div>
<p class="em2">
	國朝計東撰東字甫草吳江人順治丁酉舉人以江南奏銷案被黜又十餘年而没東少負奇氣中年出遊四方遍覽山川之勝詩文日富康熙癸酉宋犖巡撫蘇州爲刻其文集其詩集則刻於戊子王廷揚所助成也王晫今世說載其客鄴城日嘗訪謝榛之墓爲樹碣表之蓋以遊食四方行蹤相近故用以寄意其生平事蹟具見尤侗所作計孝廉傳亦載卷首云
</p>
<div class="section" id="title-42"><h2>
	庸書二十卷<span class="jiazhu">江西巡撫採進本</span>
</h2></div>
<p class="em2">
	國朝張貞生撰貞生有王山遺響已著錄是集爲其子世坤世坊所刋第一卷爲講義十條二卷至十五卷爲文十六卷至二十卷爲詩末附館試賦一首貞生家居搆我師祠又捐宅爲誠意書院講學故所作多近語錄藻麗非所尚也
</p>
<div class="section" id="title-43"><h2>
	安序堂文鈔二十卷<span class="jiazhu">浙江巡撫採進本</span>
</h2></div>
<p class="em2">
	國朝毛際可撰際可字會侯號鶴舫遂安人順治戊戌進士官彰德府推官際可與毛先舒毛奇齡有三毛之稱其學不及奇齡之博而亦不至如奇齡之强悍堅僻與先舒則雁行矣
</p>
<div class="section" id="title-44"><h2>
	會侯文鈔二十卷<span class="jiazhu">浙江巡撫採進本</span>
</h2></div>
<p class="em2">
	國朝毛際可撰此本刻於康熙己亥乃淳安方楘如所重輯
</p>
<div class="section" id="title-45"><h2>
	午亭集五十五卷<span class="jiazhu">江蘇周厚堉家藏本</span>
</h2></div>
<p class="em2">
	國朝陳廷敬撰廷敬有午亭文編已著錄是集詩三十卷古樂府及古今體賦一卷經解十卷雜著十四卷蓋刻在文編之前猶未經刪定之本也
</p>
<div class="section" id="title-46"><h2>
	挹奎樓文集十二卷<span class="jiazhu">江西巡撫採進本</span>
</h2></div>
<p class="em2">
	國朝林雲銘撰雲銘有楚詞燈已著錄耿精忠之叛雲銘方家居抗不從賊被囚十八月會王師破閩始得釋其志操有足多者然學問則頗爲弇陋所評註選刻大抵用時藝之法不能得古文之源本故集中諸文亦皆不入格云
</p>
<div class="section" id="title-47"><h2>
	吳山鷇音八卷<span class="jiazhu">福建巡撫採進本</span>
</h2></div>
<p class="em2">
	國朝林雲銘撰此其寓杭州時所作詩文故署以吳山其曰鷇音則取莊子語也据自序云分爲四卷而書實八卷或刻時每卷分而爲二歟
</p>
<div class="section" id="title-48"><h2>
	經義齋集十八卷<span class="jiazhu">翰林院孔目熊志契家藏本</span>
</h2></div>
<p class="em2">
	國朝熊賜履撰賜履有學統已著錄此集乃康熙庚午賜履以禮部尚書丁憂家居時所刻凡文十四卷詩四卷其名經義齋者聖祖仁皇帝所賜御題也
</p>
<div class="section" id="title-49"><h2>
	澡修堂集十六卷<span class="jiazhu">兩江總督採進本</span>
</h2></div>
<p class="em2">
	國朝熊賜履撰賜履旣刻經義齋集又裒輯辛未起復及癸未致仕十三年中所作以成是編而書札特多所題匾額對聯咸附載末卷澡修堂亦聖祖仁皇帝御題之名故以名續集焉
</p>
<div class="section" id="title-50"><h2>
	槐軒集十卷<span class="jiazhu">山東巡撫採進本</span>
</h2></div>
<p class="em2">
	國朝王曰高撰曰高字北山號槐軒茌平人順治戊戌進士由庶吉士改給事中是集詩五卷文五卷曰高與新城王士禎兄弟同倡和耳濡目染詩格時復近之而才與學則未逮也
</p>
<div class="section" id="title-51"><h2>
	霞園詩集三卷文集一卷<span class="jiazhu">福建巡撫採進本</span>
</h2></div>
<p class="em2">
	國朝鄭重撰重字山公建安人順治戊戌進士官至刑部左侍郞是集詩三卷第一卷令淸江時作第二卷爲越使吟祭告會稽南鎭時作第三卷爲秦遊草典試陝西時作又雜文一卷考重典試陝西在康熙十七年戊午使越祭告在康熙二十三年甲子今反錄越使吟於秦遊草之前殆編次者誤歟
</p>
<div class="section" id="title-52"><h2>
	荆南墨農全集<span class="jiazhu">無卷數　江蘇巡撫採進本</span>
</h2></div>
<p class="em2">
	國朝徐喈鳳撰嚙鳳字竹逸宜興人順治戊戌進士官永昌府推官是編首曰滇遊詩集官永昌府時所作次曰願息齋詩文集里居後所作又附蔭綠軒詞初集續集及秋泛詩餘兩遊詩餘四種而以荆南墨農集爲總名荆南墨農喈鳳晚年自號也
</p>
<div class="section" id="title-53"><h2>
	嵩菴集五卷<span class="jiazhu">浙江巡撫採進本</span>
</h2></div>
<p class="em2">
	國朝馮甦撰甦有滇考已著錄甦官雲南時先刻有南中集會吳三桂作亂甦不屈被囚遂燬於兵歸里後詩文亦多散佚此集乃其外孫洪承澤所刻凡古今體詩三百八十餘首蓋甦晚年掇拾殘稿以付其女故承澤得而刋之也
</p>
<div class="section" id="title-54"><h2>
	靜庵集十二卷<span class="jiazhu">江西巡撫採進本</span>
</h2></div>
<p class="em2">
	國朝鄭日奎撰日奎字次公貴谿人順治己亥進士改庶吉士散館授禮部主事康熙壬子與新城王士禎同典四川鄉試士禎詩所謂水部風流似鄭虔者也是集凡詩五卷又別集詩一卷文五卷中多留心時事之言又談賸一卷一名醒世格言則劄記語也
</p>
<div class="section" id="title-55"><h2>
	日知堂文集六卷<span class="jiazhu">直隸總督採進本</span>
</h2></div>
<p class="em2">
	國朝鄭端撰端有政學錄已著錄是集凡奏疏二卷文告一卷記序書啟傳誌三卷其奏章公牘大抵曲暢事理而不以雕鐫字句爲工第三卷中狀式七頁乃吕坤實政錄中之全文端爲江蘇巡撫時刋板以示所屬載其事於誌狀則可以前人之作刻於文集之中則非體例矣
</p>
<div class="section" id="title-56"><h2>
	世德堂集四卷<span class="jiazhu">山西巡撫採進本</span>
</h2></div>
<p class="em2">
	國朝王鉞撰鉞有粤遊日記已著錄是集文二卷詩二卷其文多通暢詳贍不爲詰屈聱牙詩學宋人而不流於纎靡一邱一壑亦自成結搆在國初作者之中則未能金鼔抗行也
</p>
<div class="section" id="title-57"><h2>
	行素堂詩集一卷<span class="jiazhu">直隸總督採進本</span>
</h2></div>
<p class="em2">
	國朝李如淓撰如淓字仲淵高陽人其祖父明末皆死於亂如淓間闗冒死訪遺骸於兵火之中其行誼爲鄉黨所稱入國朝登順治己亥進士官酆都縣知縣是集如淓所自編前有李霨序霨如淓諸父行也
</p>
<div class="section" id="title-58"><h2>
	思誠堂集二卷<span class="jiazhu">山西巡撫採進本</span>
</h2></div>
<p class="em2">
	國朝吳琠撰琠號銅川沁州人順治己亥進士官至大學士諡文端此集詩僅五十三首餘皆奏疏雜文並督撫楚中時牌示舊無刋本乾隆己丑其鄉人趙熟典裒而刻之
</p>
<div class="section" id="title-59"><h2>
	古愚心言八卷<span class="jiazhu">浙江巡撫採進本</span>
</h2></div>
<p class="em2">
	國朝彭鵬撰鵬字奮斯莆田人順治庚子舉人康熙甲寅耿精忠叛逼脅受職凡九拒僞命卒得不汚賊平後授三河縣知縣後官至廣東巡撫其平生以氣節著故集中多誓神之文其他奏疏案牘亦皆辭氣侃侃無所撓屈官三河時與妻子書皆以淸苦刻厲相勉足以見其爲人其他詩文則率臆而成字句皆不入格矣鵬行誼本末具載國史至今婦女孺子人人能道其名固不必以文章傳也
</p>
<div class="section" id="title-60"><h2>
	聊園全集十五卷<span class="jiazhu">山東巡撫採進本</span>
</h2></div>
<p class="em2">
	國朝孔貞瑄撰貞瑄有大成樂律已著錄貞瑄少遊江淮旣而官泰安濟南繼乃遠宰大姚所厯山水頗多炎荒萬里猺俗苖境多所記載故軼聞逸事多散見於此集中其文則奇逸之氣往往不可控覊而頽唐潦倒之處亦不一而足云
</p>
<div class="section" id="title-61"><h2>
	葉忠節遺稿十三卷<span class="jiazhu">江蘇周厚堉家藏本</span>
</h2></div>
<p class="em2">
	國朝葉映榴撰映榴字炳霞號蒼岩上海人順治辛丑進士官至湖廣布政司參議武昌撫標叛兵夏包子作亂映榴死之特贈工部右侍郞賜謚忠節初映榴嘗與李基和合刻詩集朱彝尊爲之序映榴死難以後其子旉等又裒其遺文與詩合爲此集凡文八卷詩賦四卷詩餘一卷彝尊又爲之序稱映榴之節不待此區區之文以傳其論當矣
</p>
<div class="section" id="title-62"><h2>
	張文貞外集二卷<span class="jiazhu">江蘇巡撫採進本</span>
</h2></div>
<p class="em2">
	國朝張玉書撰玉書有文集已著錄此其外集也凡序九篇跋一篇募疏一篇祭文十七篇蓋當日刪棄之餘而後人掇拾存之者也
</p>
<div class="section" id="title-63"><h2>
	笠山詩選五卷<span class="jiazhu">山東巡撫採進本</span>
</h2></div>
<p class="em2">
	國朝孫蕙撰蕙有厯代循良錄已著錄是集爲汪懋麟所選定詩格淸麗無塵俗之氣而邊幅微狹蓋才分弱也王士禎序稱其五七言詩雖古作者無以加一時奬進之言耳
</p>
<div class="section" id="title-64"><h2>
	谷口山房詩集十卷<span class="jiazhu">陝西巡撫採進本</span>
</h2></div>
<p class="em2">
	國朝李念慈撰念慈字屺瞻號劬庵涇陽人順治辛丑進士授河間府推官後改補新城縣知縣以催科不力禠職吳三桂叛大兵駐荆襄以奉檄運餉有功再授天門縣知縣康熙己未薦舉博學鴻詞試不入格而罷其詩吐屬渾雅無秦人亢厲之氣是集皆其未第以前所作故歡愉之詞少而愁苦之音多其題曰谷口山房者史稱池陽谷口在涇陽西北四十里爲念慈舊廬所在故以名集云
</p>
<div class="section" id="title-65"><h2>
	證山堂集八卷<span class="jiazhu">兩江總督採進本</span>
</h2></div>
<p class="em2">
	國朝周斯盛撰斯盛字屺公鄞縣人順治辛丑進士官即墨縣知縣嘗以事論繫出獄後奔走燕趙吳楚間足迹半天下與李澄中洪嘉植以談詩相契其斥當時劍南流派之非力主祧宋以宗唐然僅得唐人之形似而已
</p>
<div class="section" id="title-66"><h2>
	時一吟詩四卷<span class="jiazhu">内府藏本</span>
</h2></div>
<p class="em2">
	國朝黎耿然撰耿然字介菴晉江人久困諸生乃棄而從軍積功至雲南總兵官詩皆率意而成殊不入格
</p>
<div class="section" id="title-67"><h2>
	柴村集十九卷附錄一卷<span class="jiazhu">山東巡撫採進本</span>
</h2></div>
<p class="em2">
	國朝邱志廣撰志廣字粟海號洪區又號蝶菴諸城人柴村其世居也順治中由貢生官長淸縣訓導是集文十二卷蝶菴自藥一卷蓋其箴銘語錄之類詩集五卷賦一卷末附其孫性善所著德滋堂歌詩及志廣小傳其一卷志廣少好神仙學於道士齊本守後乃從馬從龍講學故所見雜出儒墨之間其文長於議論然稱所欲言詞多不擇詩尤涉擊壤集派其甥李澄中序謂雜以詼諧出以調笑亦覺風流藴藉罔不宜人澄中山左勝流非無鑒别殆以母黨尊行故婉詞見意歟
</p>
<div class="section" id="title-68"><h2>
	晩簾集七卷<span class="jiazhu">福建巡撫採進本</span>
</h2></div>
<p class="em2">
	國朝陳箴撰箴字于寳龍溪人由貢生官連城縣教諭是集文三卷詩四卷前三卷分體後一卷則不分體蓋續刻也其古文多雜偶句不古不今詩頗澤於古而不能得其格律蓋刻意有爲而限於無師者也
</p>
<div class="section" id="title-69"><h2>
	中巖集六卷<span class="jiazhu">江西巡撫採進本</span>
</h2></div>
<p class="em2">
	國朝宋振麟撰振麟字子禎號中巖淳化人順治中拔貢生是集於振麟殁後僅存殘稿其女孫適王氏者得而藏之至乾隆辛未女孫之子文昭官於福建乃校刻之凡詩四卷文二卷末有富平李因篤所作傳畧文昭序則稱郭明府九芝延居餘園書館崑山顧亭林二曲李中孚皆執弟子禮亭林顧炎武號二曲李顒號也二人皆國初通儒似不輕北面於人者存其說可矣
</p>
<div class="section" id="title-70"><h2>
	積書巖詩選<span class="jiazhu">無卷數　直隸總督採進本</span>
</h2></div>
<p class="em2">
	國朝劉逢源撰逢源字津逮廣平人與同里申涵先相倡和是編分初集二集後附前後漫興詩各五十首逢源生當明季﨑嶇轉徙於江漢淮海之間故幽憂之語多而和平之韻鮮焉
</p>
<div class="section" id="title-71"><h2>
	鴻逸堂稿<span class="jiazhu">無卷數　安徽巡撫採進本</span>
</h2></div>
<p class="em2">
	國朝王艮撰艮有易贅已著錄是集前有顧祖禹序稱王子名煒蓋艮本名煒作序時猶未更名也艮與顧炎武等遊故文章頗有法度而謹守古格未能變化其長短均在於是惟偃師紀事内江紀事諸篇載明季流冦事頗爲詳備足資叅考云
</p>
<div class="section" id="title-72"><h2>
	稽留山人集二十卷<span class="jiazhu">浙江巡撫採進本</span>
</h2></div>
<p class="em2">
	國朝陳祚明撰祚明字允倩錢塘人浙江通志稱其博學善屬文以貧傭書京師殁於客邸所著有詩二十卷詞一卷古文尤富其古文與詞今皆未見此編乃其詩集也亦名敝帚集自順治乙未至康熙癸丑凡十九年之作編年排次
</p>
<div class="section" id="title-73"><h2>
	止泉文集八卷<span class="jiazhu">戶部尚書王際華家藏本</span>
</h2></div>
<p class="em2">
	國朝朱澤澐撰澤澐有朱子聖學考畧已著錄此集乃其子光進所編凡詩一卷語錄一卷書牘四卷雜著二卷大抵亦皆講學之語蓋其生平惟以崇奉朱子爲事也
</p>
<div class="section" id="title-74"><h2>
	性學吟二卷<span class="jiazhu">兩江總督採進本</span>
</h2></div>
<p class="em2">
	國朝徐世沐撰世沐有易經惜陰錄已著錄是編以詩講學皆拈理語爲題如太極仁義之類又時附夾注數語如葛長庚道德寳章之式
</p>
<div class="section" id="title-75"><h2>
	陋軒詩四卷<span class="jiazhu">江蘇巡撫採進本</span>
</h2></div>
<p class="em2">
	國朝吳嘉紀撰嘉紀字野人泰州人泰州多以煮海爲業嘉紀獨食貧吟咏屏處東淘自名所居曰陋軒因以名集其詩頗爲王士禎所稱後刊板散佚此本乃其友人方干雲裒集重刻者也其詩風骨頗遒運思亦復劖刻而生於明季遭逢荒亂不免多怨咽之音
</p>
<div class="section" id="title-76"><h2>
	欣然堂集十卷<span class="jiazhu">江蘇巡撫採進本</span>
</h2></div>
<p class="em2">
	國朝陶孚尹撰孚尹字誕仙江陰人官桐城縣訓導是集詩六卷詩餘附焉文四卷王士禎尤侗爲之序皆深相推挹實則無好無惡之作也
</p>
<div class="section" id="title-77"><h2>
	定峯樂府十卷<span class="jiazhu">江蘇巡撫採進本</span>
</h2></div>
<p class="em2">
	國朝沙張白撰張白原名一卿號定峯江陰人是集皆所作樂府或用古題或自製新題曹禾爲之評點第五卷中有爲王熙作靑箱堂頌爲魏裔介作修竹頌禾跋其後曰或問靑箱堂修竹二頌何以俱人樂府子曰子不見郭茂倩全書乎宋泰始歌舞曲詞其中皇華頌聖祖頌天符頌明德頌帝圖頌皆頌也頌何不可入樂府哉不獨頌也自六朝至唐凡古七言律詩絶句排律無不入樂府者俱取其聲律格調非可執一論也云云案禾此說似乎博洽而實未詳考如從其始而論則頌居四詩之一是爲樂府之原本又何必牽引宋舞曲詞以相附會如核其派别而論則律逐調移詞隨律變郊祀燕享有殊於鼓吹平調淸商有殊於吳聲以至舞曲琴操體例各殊郭茂倩書可以覆按如必混而一之總歸諸樂府則合而併之正可總謂之詩又何樂府之云乎至謂五七言律絶句排律無不入樂府者其說又知一而不知二禾所謂五七言律者非沈佺期古意姚崇享龍池樂章之類乎所謂排律者非薛道衡昔昔鹽楊巨源萬壽無疆詞之類乎漢魏至唐自朝廟樂章以外大抵採詩入樂者多倚聲製詞者少其詩人擬作亦緣題取意者多按譜塡腔者少故竹枝詞楊柳枝囉嗊曲之屬其倚聲製詞按譜塡腔者也王維送元二使安西詩譜爲陽闗曲此採詩人樂者也蜀道難即賦蜀道巫山髙即賦巫山此緣題取意者也當其入樂與詩絶不相闗且有割取詩末四句如李嶠汾陰行割取詩前四句如高適哭單父梁二少府詩者當其作詩與樂亦絶不相闗甚有以古題衍爲七言律詩如胡曾之闗山月者又甚至每句衍爲一首如趙嘏之昔昔鹽者其間連篇大曲入破多用五言絶句而謂五言絶句爲入破則不可遣隊多用七言絶句而謂七言絶句爲遣隊則不可張白旣不知詩樂之分禾又徒見樂府之用律詩遂執律詩以爲樂府均失之矣
</p>
<div class="section" id="title-78"><h2>
	葭里集六卷葭里二集六卷葭里三集五卷<span class="jiazhu">直隸總督採進本</span>
</h2></div>
<p class="em2">
	國朝周鐈撰鐈字若柯南和人順治中諸生屢試不售棄舉業專力爲詩與廣平申涵光游故所作不失矩度然才地頗弱僅涉唐人之藩籬魏裔介序稱其詩温潤淸脫在唐人中項斯馬戴可以伯仲蓋舉其近似耳
</p>
<div class="section" id="title-79"><h2>
	突星閣詩鈔十五卷<span class="jiazhu">檢討蕭芝家藏本</span>
</h2></div>
<p class="em2">
	國朝王戩撰戩字孟穀漢陽人新城王士禎最稱其池陽山行長句以爲突過歐陽修廬山高蓋士禎於歐詩不喜廬山高是以見有長句崛奇者即謂能過之其實未能也是集前有士禎序云出前後詩属子論序而戩自跋云排纘續集合前集共十卷其姪楠跋云前五卷阮亭付梓後九卷朱愷仲董養齋所鐫末一卷則許謙次諸人所刻蓋此本合前後諸刻彚輯成編也
</p>
<div class="section" id="title-80"><h2>
	吳季野遺集一卷<span class="jiazhu">浙江巡撫採進本</span>
</h2></div>
<p class="em2">
	國朝吳坰撰坰字季野宣城人王士禎居易錄云吳坰文學戰國短長及管韓荀卿子作準言以擬權書其正學觀時歛禍諸篇可自作一子今觀其文大抵摹擬周秦得其形似士禎所云猶明人標榜之餘習也
</p>
<div class="section" id="title-81"><h2>
	杏村詩集七卷<span class="jiazhu">山東巡撫採進本</span>
</h2></div>
<p class="em2">
	國朝謝重輝撰重輝字千仞號方山德州人大學士陞之子以廕授中書舍人官至刑部郞中王士禎嘗選刻十子詩重輝其一也
</p>
<div class="section" id="title-82"><h2>
	蕭亭詩選六卷<span class="jiazhu">山東巡撫採進本</span>
</h2></div>
<p class="em2">
	國朝張實居撰王士禎所評選也實居字賔公號蕭亭鄒平人士禎序稱其古今詩盈千首樂府古選尤有神解爲擇其最者三百餘篇爲此集云
</p>
<div class="section" id="title-83"><h2>
	後圃編年稿十六卷<span class="jiazhu">浙江巡撫採進本</span>
</h2></div>
<p class="em2">
	國朝李嶟瑞撰嶟瑞字蒼存盱眙人王士禎嘗稱其縱橫有奇氣今觀其詩士禎之說不謬而過求磊落轉近粗豪則陶冶之功未至也
</p>
<div class="section" id="title-84"><h2>
	荆樹居文畧十卷<span class="jiazhu">湖北巡撫採進本</span>
</h2></div>
<p class="em2">
	國朝李懋緖撰懋緖字汝時號正所江陵人是編乃其門人楊士瓊所編凡語錄五卷詩文五卷懋緖與趙御衆漆士昌爲友御衆孫奇逢弟子也故耳目濡染其語錄亦宗姚江之學然不爲明季門戶之見以奇逢亦不立門戶故也至於文格樸拙詩多說理之作則講學家之舊派不自懋緖始矣
</p>
<div class="section" id="title-85"><h2>
	冠豸山堂文集三卷<span class="jiazhu">福建巡撫採進本</span>
</h2></div>
<p class="em2">
	國朝童能靈撰能靈有周易剩義已著錄是編刻本一卷爲中天河洛五倫說抄本二卷皆論學之文然刻本題曰卷一必尚有他卷非完書也其論河圖之中數三五配大學之三綱領外八數配八條目一二三四爲明明德之條目六七八九爲新民之條目未免牽合至於辨六卜四卦與大衍相合之數又以九卦即序卦之餘藴序卦爲氣九卦爲朔亦苦心研索之學然大抵附會於術數朱子所謂易外別傳者也
</p>
<div class="section" id="title-86"><h2>
	谷水集二十二卷<span class="jiazhu">浙江巡撫採進本</span>
</h2></div>
<p class="em2">
	國朝胡夏客撰夏客字宣子海鹽人順治中諸生明兵部職方司郞中震亨子也是集凡詩二十卷文二卷康熙中其同邑陳光縡爲之序並傳又爲之箋震亨家富藏書其撰唐音統籖夏客實與有力泛濫古人耳目旣濶故負其才調頗以氣骨自高而粗豪之失亦由於此
</p>
<div class="section" id="title-87"><h2>
	丁野鶴詩鈔十卷<span class="jiazhu">江西巡撫採進本</span>
</h2></div>
<p class="em2">
	國朝丁耀亢撰耀亢字西生號野鶴諸城人順治中由貢生官至惠安縣知縣是集凡分五種曰椒邱集二卷起甲午終戊戌官容城教諭時所作曰陸舫詩草五卷起戊子終癸巳皆其入都以後所作曰江干草一卷起巳亥終庚子曰歸山草一卷起壬寅終丙午曰聽山亭草一卷起丁未止己酉自陸舫詩草以前耀亢所自刻江干草以下皆其子愼行所續刻也耀亢少負雋才中更變亂栖遲覊旅時多激楚之音自入都以後交遊漸廣聲氣日盛而性情之故亦日薄王士禎池北偶談載其陶令兒郞諸葛妻一律謂野鶴晩遊京師與王文安諸公倡和其詩亢厲無此風致蓋亦有所不滿矣
</p>
<div class="section" id="title-88"><h2>
	吾好遺稿一卷<span class="jiazhu">江蘇巡撫採進本</span>
</h2></div>
<p class="em2">
	國朝章靜宜撰靜宜字湘御吳縣人順治中諸生此本凡詩三百餘首列近體於前而次古體於後卷首具標姓字里貫如小傳式疑即從選本中析出者也靜宜嘗從學於宋實頴又與吳偉業酬贈故歌行淸麗激楚頗近梅村集門徑特才華未爲富贍故邊幅太狹終不能與之抗行
</p>
<div class="section" id="title-89"><h2>
	萊山堂集八卷遺稿五卷<span class="jiazhu">浙江巡撫採進本</span>
</h2></div>
<p class="em2">
	國朝章金牧撰金牧字雲李歸安人由監生官栢鄉縣知縣其時文縱橫博麗雖不中規矩而勃勃有奇氣在當時其名甚噪日久論定究不免有僞體之譏至今談制藝者舉爲厲禁計其詩格亦當在盧仝李賀之間而是集所載了不異人其殆才有偏長歟
</p>
<div class="section" id="title-90"><h2>
	杲堂文鈔六卷詩鈔七卷<span class="jiazhu">江蘇巡撫採進本</span>
</h2></div>
<p class="em2">
	國朝李鄴嗣撰鄴嗣字杲堂鄞縣人順治中諸生文鈔餘姚黄宗羲所定詩鈔其同里徐鳳垣所定也鄴嗣自序稱得黃梨洲而後敢爲文得梁中狄而後敢爲詩宗羲序稱其皆胸中流出無比擬皮毛之習蓋破除王李鍾譚之窠臼而毅然自爲者也
</p>
<div class="section" id="title-91"><h2>
	孔天徵文集<span class="jiazhu">無卷數　江蘇巡撫採進本</span>
</h2></div>
<p class="em2">
	國朝孔尚典撰尚典字天徵號汶林江西新城人順治中嵗貢生新城縣志載尚典有文集數卷乃其師魏禧所評定今此本祇二冊詩文雜編又附以他人之詩殆編次未成之稿歟
</p>
<div class="section" id="title-92"><h2>
	懷葛堂文集十五卷<span class="jiazhu">江西巡撫採進本</span>
</h2></div>
<p class="em2">
	國朝梁份撰份字質人南豐人嘗學於寧都魏禧頗得其文律是集前十四卷爲雜文末一卷爲詩十二首漫遊雜錄十一條
</p>
<div class="section" id="title-93"><h2>
	草亭文集一卷<span class="jiazhu">江西巡撫採進本</span>
</h2></div>
<p class="em2">
	國朝彭任撰任字遜仕號中叔寧都人同邑魏禧嘗集同志九人講學於易堂任其一也是集前有行畧一篇稱所著有草堂詩文集二卷此一卷其文集也大致與魏禧同派而質勝於文詞多於意未能與禧抗行其辨朱陸異同謂學者之病不在於辨之不晰而在於行之不篤持論頗平至尊信豐坊僞詩傳則失考矣
</p>
<div class="section" id="title-94"><h2>
	孔鍾英集十卷<span class="jiazhu">江西巡撫採進本</span>
</h2></div>
<p class="em2">
	國朝孔毓瓊撰毓瓊字鍾英江西新城人嘗學於魏禮禮爲是集序稱其學古於世所不學之日其文頗有健氣而意言並盡殆由藴釀未深歟
</p>
<div class="section" id="title-95"><h2>
	孔惟敘集六卷<span class="jiazhu">江西巡撫採進本</span>
</h2></div>
<p class="em2">
	國朝孔毓功撰毓功字惟敘江西新城人亦受學於魏禮是集皆所作雜文以年爲次不分體類目錄前有自記歉歉然自以爲未信而欲待他年之刪改亦可謂篤志斯事者雖骨格未堅其規橅固有自矣
</p>
<div class="section" id="title-96"><h2>
	江冷閣詩集十四卷<span class="jiazhu">浙江巡撫採進本</span>
</h2></div>
<p class="em2">
	國朝冷士嵋撰士嵋字又湄丹徒人居傍大江其讀書之閣曰江冷故以名集其詩刻意學杜多爲激壯之音晚年節饔飡之費自梓是集凡古今體詩十二卷首載琴操古樂府一卷末附詩餘一卷
</p>
<div class="section" id="title-97"><h2>
	江冷閣文集四卷續集二卷<span class="jiazhu">浙江巡撫採進本</span>
</h2></div>
<p class="em2">
	國朝冷士嵋撰其文詞意條達頗爲博辨而亦失之好盡朱子所謂少先輩淳實氣象者也其與張錬菴論春王正月書及答或人一書均爲平生得意之筆然其說似辨而不確所引秦以亥爲嵗首漢因之而史書始建國曰元年冬十月後世之文旣不可以證經即所引伊訓元祀十有二月亦不知其爲古文尚書蓋明知周正之必不可移而又必欲申夏時之說於是謂書春以敬天春爲夏之春書王正月以尊王月爲周之月仍胡安國之緖論而已矣
</p>
<div class="section" id="title-98"><h2>
	懷舫集三十六卷<span class="jiazhu">直隸總督採進本</span>
</h2></div>
<p class="em2">
	國朝魏荔彤撰荔彤有大易通解已著錄是集凡詩十二卷又續集詩九卷别集詩六卷偶遂草兩卷紀恩詩一卷外雜著三卷懷舫集一卷雜曲一卷彈詞一卷末附自述一篇蓋仿揚雄之體所云手註九古經望道窺一貫發微言明大義不落前儒窠臼云云自負亦頗不淺矣
</p>
<div class="section" id="title-99"><h2>
	秋水集十六卷<span class="jiazhu">御史戈岱家藏本</span>
</h2></div>
<p class="em2">
	國朝馮如京撰如京字紫乙代州人順治中由拔貢生厯官至廣東左布政使是集凡詩八卷文四卷宫詞一卷粤槎日記一卷北征紀畧二卷其詩頗淸利尤工於五言文亦平正惟駢體不爲擅長詩文皆有批評爲其宗人士標所點定粤槎日記者乃自江南之廣東任時紀其行役所見北征紀畧則自廣入覲時作也
</p>
<div class="section" id="title-100"><h2>
	偶然云集十卷<span class="jiazhu">江蘇巡撫採進本</span>
</h2></div>
<p class="em2">
	國朝湯之錡撰之錡字世調宜興人是集冠以約言一卷江南通志稱其論學以周子主靜之說爲宗仿高攀龍復七規春秋兩會即指是約也文錄二卷解易春秋獨多餘亦講學之文詩錄三卷仿擊壤集體語錄二卷大抵衍先儒緖論行錄行狀其一卷則其門人所輯也其隱公論謂隱公仇君懟父未免鍜鍊深文春王正月解謂始乎子者十二月之序始乎寅者四時之序惟商與秦建丑建亥時與月皆不可首亦未免勇於非古解大學以明明德爲格物又云物者可見可聞者也至善者不可見不可聞者也然旣不可見聞矣又烏從而止之乎至於假寐見先師孔子拊其背而呼之未卒之先夢周公約其同行又吳與弼日錄之續矣
</p>
<div class="section" id="title-101"><h2>
	臯軒文編一卷<span class="jiazhu">福建巡撫採進本</span>
</h2></div>
<p class="em2">
	國朝李光坡撰光坡有周禮述註已著錄是集凡文二十篇皆發揮性理闡明經義之作其論學主程朱論禮主鄭氏論易則宗邵子而兼取揚雄太元以爲僣經雖有罪而存易則有功然必以太極先天二圖爲不出自陳摶則未免囘䕶之見晁以道作李之才傳序述源流至爲明白同時之人當非無據非朱震一人之私言也
</p>
<div class="section" id="title-102"><h2>
	澄江集<span class="jiazhu">無卷數　浙江巡撫採進本</span>
</h2></div>
<p class="em2">
	國朝陸次雲撰次雲有八紘譯史己著錄是集皆古今體詩蓋其官江陰時所作故以澄江爲名集中五言短篇及宫詞之類頗能自出新裁而蹊逕不免於太狹尤侗序稱次雲尚有玉山集附此以傳此本無之殆偶佚歟
</p>
<div class="section" id="title-103"><h2>
	北墅緖言五卷<span class="jiazhu">浙江巡撫採進本</span>
</h2></div>
<p class="em2">
	國朝陸次雲撰是集皆所作雜文而俳諧游戲之篇居其大半蓋尤侗西堂雜爼之流世所謂才子之文也
</p>
<div class="section" id="title-104"><h2>
	恕齋偶存七卷<span class="jiazhu">浙江巡撫採進本</span>
</h2></div>
<p class="em2">
	國朝方士潁撰士潁字伯陽淳安人順治末諸生是集凡詩六卷賦一卷末附其子葇如銜恤吟一篇士潁四子叔子楘如登康熙丙戌進士以制藝名葇如其季也士潁没後葇如手寫遺稿刋行毛奇齡毛際可諸人爲之序其詩惟五言古體頗有氣格
</p> 



</div></body></html>