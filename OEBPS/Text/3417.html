<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷二·經部二（易類二）</title></head><body><div id="text">

<p>
<strong>欽定四庫全書總目卷二</strong>
</p>
<div class="section" id="title-0"><h1>
	經部二
</h1><hr/></div>
<div class="section" id="title-1"><h2>
	易類二
</h2></div>
<div class="section" id="title-2"><h2>
	易數鈎隱圖三卷附遺論九事一卷<span class="jiazhu">浙江吳玉墀家藏本</span>
</h2></div>
<p class="em2">
	宋劉牧撰牧字長民其墓誌作字先之未詳孰是或有兩字也彭城人官至太常博士宋志載牧新注周易十一卷圖一卷晁公武讀書志則作圖三卷其注今不傳惟圖尚在卷數與晁氏本同漢儒言易多主象數至宋而象數之中復岐出圖書一派牧在邵子之前其首倡者也牧之學出於种放放出於陳摶其源流與邵子之出於穆李者同而以九爲河圖十爲洛書則與邵異其學盛行於仁宗時黃黎獻作畧例隱訣吳秘作通神程大昌作易原皆發明牧説而葉昌齡則作圖義以駁之宋咸則作王劉易辨以攻之李覯復有刪定易圖論至蔡元定則以爲與孔安國劉歆所傳不合而以十爲河圖九爲洛書朱子從之著易學啟蒙自是以後若胡一桂董楷吳澄之書皆宗朱蔡牧之圖幾於不傳此本爲通志堂所刊何焯以爲自道藏錄出今考道藏目錄實在洞眞部靈圖類雲字號中是即圖書之學出於道家之一證錄而存之亦足廣異聞也南宋時劉敏士嘗刻於浙右漕司前有歐陽修序吳澄曰修不信河圖而有此序殆後人所僞爲而牧之後人誤信之者俞琰亦曰序文淺俚非修作其言有見故今據而削之其遺論九事一爲太皥受龍馬負圖二爲六十四卦推盪訣三爲大衍之數五十四爲八卦變六十四卦五爲辨陰陽卦六爲復見天地之心七爲卦終九事八爲奇偶揲法九爲陰陽律呂圖以先儒之所未及故曰遺論本別爲一卷徐氏刻九經解附之鈎隱圖末今亦仍之焉
</p>
<div class="section" id="title-3"><h2>
	周易口義十二卷<span class="jiazhu">浙江吳玉墀家藏本</span>
</h2></div>
<p class="em2">
	宋倪天隱述其師胡瑗之説瑗字翼之泰州如臯人用范仲淹薦由布衣拜校書郎歴太常博士致仕歸事迹具宋史儒林傳天隱始末未詳葉祖洽作陳襄行狀稱襄有二妹一適進士倪天隱殆即其人董𦯳嚴陵集載其桐廬縣令題名碑記一篇意其嘗官睦州也其説易以義理爲宗邵伯温聞見前錄記程子與謝湜書言讀易當先觀王弼胡瑗王安石三家三原劉紹攽周易詳説曰朱子謂程子之學源於周子然考之易傳無一語及太極於觀卦詞云予聞之胡翼之先生居上爲天下之表儀於大畜上九云予聞之胡先生曰天之衢亨誤加何字於夬九三云安定胡公移其文曰壯于頄有凶獨行遇雨若濡有愠君子夬夬无咎於漸上九云安定胡公以陸爲逵考伊川年譜皇祐中游太學海陵胡翼之先生方主教道得先生試文大驚即延見處以學職意其時必從而受業焉世知其從事濓溪不知其講易多本於翼之也其説爲前人所未及今核以程傳良然朱子語類亦稱胡安定易分曉正當則是書在宋時固以義理説易之宗也王得臣麈史曰安定胡翼之皇祐至和間國子直講朝廷命主太學時千餘士日講易是書殆即是時所説宋志載瑗易解十卷周易口義十卷朱彝尊經義考引李振裕之説云瑗講授之餘欲著述而未逮其門人倪天隱述之以非其師手著故名曰口義後世或稱口義或稱易解實無二書也其説雖古無明文然考晁公武讀書志有云胡安定易傳蓋門人倪天隱所纂非其自著故序首稱先生曰其説與口義合又列於易傳條下亦不另出口義一條然則易解口義爲一書明矣宋志蓋誤分爲二也
</p>
<div class="section" id="title-4"><h2>
	温公易説六卷<span class="jiazhu">永樂大典本</span>
</h2></div>
<p class="em2">
	宋司馬光撰考蘇軾撰光行狀載所作易説三卷注繫詞二卷宋史藝文志作易説一卷又三卷又繫詞説二卷晁公武讀書志云易説雜解易義無詮次未成書朱子語類又云嘗得温公易説於洛人范仲彪盡隨卦六二其後缺焉後數年好事者於北方互市得板本喜其復全是其書在宋時所傳本已往往多寡互異其後乃并失其傳故朱彝尊經義考亦註爲已佚今獨永樂大典中有之而所列實不止於隨卦似即朱子所稱後得之本其釋每卦或三四爻或一二爻且有全無説者惟繫詞差完備而説卦以下僅得二條亦與晁公武之言相合又以陳友文集傳精義馮椅易學胡一桂會通諸書所引光説核之一一具在知爲宋代原本無疑其解義多闕者蓋光本撰次未成亦如所著潛虛轉以不完者爲眞本並非有所殘佚也光傳家集中有答韓秉國書謂王輔嗣以老莊解易非易之本旨不足爲據蓋其意在深闢虛無玄渺之説故於古今事物之情狀無不貫徹疏通推闡深至如解同人之彖曰君子樂與人同小人樂與人異君子同其遠小人同其近坎之大象曰水之流也習而不止以成大川人之學也習而不止以成大賢咸之九四曰心苟傾焉則物以其類應之故喜則不見其所可怒怒則不見其所可喜愛則不見其所可惡惡則不見其所可愛大都不襲先儒舊説而有德之言要如布帛菽粟之切於日用惜其沈湮旣久説易家竟不獲覩其書今幸際聖朝表章典籍復得搜羅故簡裒次成編亦可知名賢著述其精意所在有不終冺没於來世者矣謹校勘釐訂畧仿宋史原目定爲六卷著於錄
</p>
<div class="section" id="title-5"><h2>
	橫渠易説三卷<span class="jiazhu">內府藏本</span>
</h2></div>
<p class="em2">
	宋張子撰宋志著錄作十卷今本惟上經一卷下經一卷繫辭傳以下至雜卦爲一卷末有總論十一則與宋志不合然書錄解題已稱橫渠易説三卷則宋志誤也楊時喬周易古今文稱今本祇六十四卦無繫辭實未全之書則又時喬所見之本偶殘缺耳是書較程傳爲簡往往經文數十句中一無所説末卷更不復全載經文載其有説者而已董眞卿謂橫渠易説發明二程所未到處然考宋史張子卒於神宗時程子易傳序則作於哲宗元符二年其編次成書則在徽宗崇寧後張子不及見矣眞卿謂發明所未到非確論也其説乾彖用迎之不見其首隨之不見其後説文言用谷神字説鼓萬物而不與聖人同憂用天地不仁以萬物爲芻狗語皆借老子之言而實異其義非如魏晉人合老易爲一者也惟其解復卦后不省方以后爲繼體守成之主以不省方爲富庶優暇不甚省事則於義頗屬未安此又不必以張子故而曲爲之詞矣
</p>
<div class="section" id="title-6"><h2>
	東坡易傳九卷<span class="jiazhu">副都御史黃登賢家藏本</span>
</h2></div>
<p class="em2">
	宋蘇軾撰是書一名毘陵易傳陸游老學庵筆記謂其書初遭元祐黨禁不敢顯題軾名故稱毘陵先生以軾終於常州故也蘇籕欒城遺言記蘇洵作易傳未成而卒屬二子述其志軾書先成轍乃送所解於軾今蒙卦猶是轍解則此書實蘇氏父子兄弟合力爲之題曰軾撰要其成耳籕又稱洵晚歲讀易玩其爻象因得其剛柔遠近喜怒逆順之情故朱子謂其惟發明愛惡相攻情僞相感之義而議其粗疎胡一桂記晁説之之言謂軾作易傳自恨不知數學而其學又雜以禪故朱子作雜學辨以軾是書爲首然朱子所駁不過一十九條其中辨文義者四條又一條謂蘇説無病然有未盡其説者則朱子所不取者僅十四條未足以爲是書病况朱子語類又嘗謂其於物理上亦有看得著處則亦未嘗竟廢之矣今觀其書如解乾卦彖傳性命之理諸條誠不免杳冥恍惚淪於異學至其他推闡理勢言簡意明往往足以達難顯之情而深得曲譬之旨蓋大體近於王弼而弼之説惟暢玄風軾之説多切人事其文詞博辨足資啟發又烏可一槪屏斥耶李衡作周易義海撮要丁易東作周易象義董眞卿作周易會通皆採錄其説非徒然也明焦竑初得舊本刻之烏程閔齊伋以朱墨板重刻頗爲工緻而無所校正毛晉又刻入津逮秘書中三本之中毛本最舛如漸卦上九併經文皆改爲鴻漸于逵則他可知矣今以焦本爲主猶不甚失其眞焉
</p>
<div class="section" id="title-7"><h2>
	易傳四卷<span class="jiazhu">直隸總督採進本</span>
</h2></div>
<p class="em2">
	宋伊川程子撰卷首有元符二年自序考程子以紹聖四年編管涪州元符三年遷峽州則當成於編管涪州之後王偁東都事略載是書作六卷宋史藝文志作九卷二程全書通作四卷楊時跋語稱伊川先生著易傳未及成書將啟手足以其書授門人張繹未幾繹卒故其書散亡學者所傳無善本謝顯道得其書於京師以示余錯亂重複幾不可讀東歸待次毘陵乃始校正去其重複踰年而始完云云則當時本無定本故所傳各異耳其書但解上下經及彖象文言用王弼注本以序卦分置諸卦之首用李鼎祚周易集解例惟繫詞傳説卦傳雜卦傳無注董眞卿謂亦從王弼今考程子與金堂謝湜書謂易當先讀王弼胡瑗王安石三家謂程子有取於弼不爲無據謂不注繫詞説卦雜卦以擬王弼則似未盡然當以楊時草具未成之説爲是也程子不信邵子之數故邵子以數言易而程子此傳則言理一闡天道一切人事蓋古人著書務抒所見而止不妨各明一義守門戶之見者必堅䕶師説尺寸不容踰越亦異乎先儒之本旨矣
</p>
<div class="section" id="title-8"><h2>
	易學辨惑一卷<span class="jiazhu">永樂大典本</span>
</h2></div>
<p class="em2">
	宋邵伯温撰伯温字子文邵子之子也南渡後官至利路轉運副使事蹟具宋史儒林傳按沈括夢溪筆談載江南鄭夬字揚庭曾爲一書談易後見兵部員外郎秦玠論夬所談玠駭然曰何處得此法嘗遇一異人授此曆數推往古興衰運曆無不皆驗西都邵雍亦知大畧云云蓋當時以邵子能前知故引之以重其術伯温謂邵子易受之李之才之才受之穆修修受之陳摶平時未嘗妄以語人惟大名王天悦滎陽張子望嘗從學又皆蚤死秦玠鄭夬嘗欲從學皆不之許天悦感疾且卒夬賂其僕於卧內竊得之遂以爲學著易傳易測明範五經明用數書皆破碎妄作穿鑿不根因撰此書以辨之宋史邵子本傳頗採其説考書錄解題有鄭夬易傳十三卷宋史藝文志有鄭夬時用書二十卷明用書九卷易傳詞三卷易傳詞後語一卷今並佚司馬光集有進鄭夬易測劄子稱其不泥陰陽不涉怪妄專用人事指明六爻求之等倫誠難多得與伯温所辨襃貶迥殊光亦知易之人不應背馳如是以理推之夬竊邵子之書而變化其説以陰求駕乎其上所撰易測必尚隨爻演義不涉術數故光有不泥陰陽不涉怪妄之薦至其時用書之類則純言占卜之法故伯温辭而闢之其兼易測言之者不過憎及儲胥之意耳朱彝尊經義考載此書注曰未見此本自永樂大典錄出蓋明初猶存宋史藝文志但題辨惑一卷無易學字永樂大典則有之與書錄解題相合故今仍以易學辨惑著錄焉
</p>
<div class="section" id="title-9"><h2>
	了翁易説一卷<span class="jiazhu">浙江吳玉墀家藏本</span>
</h2></div>
<p class="em2">
	宋陳瓘撰瓘字瑩中了翁其自號也延平人元豐二年進士甲科建中靖國初爲右司諫嘗移書責曾布及言蔡京蔡卞之姦章數十上除名編隸合浦以死事迹具宋史本傳此本爲紹興中其孫正同所刋馮椅謂嘗從其孫大應見了翁有易全解不止一卷多本卦變與朱子發之説相類胡一桂則謂尚見其初刋本題云了翁易説並未分卷此本蓋即一桂所見也邵伯温聞見錄稱瓘説得康節之學沈作喆寓簡則曰陳瑩中嘗以邵康節説易講解象數一切屏絶質之劉器之器之曰易固經世之用若講解象數一切屏絶則聖人設卦立爻復將何用惟知其在象數者皆寓也然後可以論易故曰得意忘象得象忘言方其未得之際而遽絶之則吉凶與民同患之理將何以兆恐非筌蹄之意云云然則瓘之易學又嘗質之劉安世不全出邵子矣其造語頗詰屈故陳振孫書錄解題病其詞旨深晦然晁公武讀書志謂其以易數言天下治忽多驗則瓘於易實有所得非徒以艱深文淺易者正未可以難讀廢矣
</p>
<div class="section" id="title-10"><h2>
	吳園易解九卷<span class="jiazhu">湖北巡撫採進本</span>
</h2></div>
<p class="em2">
	宋張根撰根字知常德興人年二十一登進士第大觀中官至淮南轉運使以朝散大夫終於家事迹具宋史本傳是書末有其孫垓跋稱爲先祖太師者其子燾孝宗時爲叅知政事追贈官也根所撰述甚多垓跋稱有宋朝編年數百卷五經諸子皆爲之傳注晁公武讀書志載有春秋指南十卷今皆未見惟此易解僅存明祁承㸁家有其本此爲徐氏傳是樓所鈔自説卦傳乾健也節以下蠧蝕殘缺末有康熙壬申李良年跋亦稱此本不易得然通志堂經解之中遺而不刻豈得本於刻成後耶書中次第悉用王弼之本詮義理而不及象數不襲河洛之談註文簡畧亦無支蔓之弊末有序語五篇雜説一篇皆論繫辭於經義頗有發明又泰卦論一篇於人事天道倚伏消長之機尤三致意焉蓋作於徽宗全盛時也亦可云識微之士矣<br/>
</p>
<div class="section" id="title-11"><h2>
	周易新講義十卷<span class="jiazhu">浙江巡撫採進本</span>
</h2></div>
<p class="em2">
	宋耿南仲撰南仲字希道開封人靖康間以資政殿大學士簽書樞密院與吳幵沮戰守之説力主割地南渡後遷謫以終事迹具宋史本傳是書舊本或題進周易解義疑爲侍欽宗於東宮時經進之本前有南仲自序曰易之道有要在无咎而已要在无咎者何善補過之謂也又曰拂乎人情是爲小過拂乎天道是爲大過南仲是説蓋推衍尼山無大過之旨然孔子作文言傳稱知進退存亡而不失其正作象傳稱雲雷屯君子以經綸行止斷以天理所以教占者之守道艱險濟以人事所以教占者以盡道其曰無大過者蓋論是非非論禍福也如僅以无咎爲主則聖賢何異於黃老僅曰無拂天道則唐六臣輩亦將謂之知運數哉南仲畏戰主和依違遷就即此苟求无咎與無拂天道之説有以中之是則經術之偏禍延國事者也然大致因象詮理隨事示戒亦往往切實有裨究勝於高語玄虛推演奇偶晦蝕作易之本者節取所長可矣<br/>
</p>
<div class="section" id="title-12"><h2>
	紫巖易傳十卷<span class="jiazhu">兩江總督採進本</span>
</h2></div>
<p class="em2">
	宋張浚撰紫巖者浚自號也其曾孫獻之跋云忠獻公潛心於易嘗爲之傳前後兩著稿親題第二稿云此本改正處極多紹興戊寅四月六日某書始爲定本矣獻之嘗繕錄之附以讀易雜説通爲十卷藏之於家據此則雜説一卷似獻之所續附然考獻之是跋在嘉定庚辰而朱子作浚行狀已稱有易解及雜説共十卷則獻之特繕錄而已未嘗編次也其書立言醇粹凡説陰陽動靜皆適於義理之正末一卷即所謂雜説胡一桂議其專主劉牧今觀所論河圖信然朱子不取牧説而作浚墓誌但稱尤深於易春秋論孟不言其易出於牧殆諱之歟<br/>
</p>
<div class="section" id="title-13"><h2>
	讀易詳説十卷<span class="jiazhu">永樂大典本</span>
</h2></div>
<p class="em2">
	宋李光撰光字泰發上虞人崇寧五年進士官至叅知政事諡莊簡事迹具宋史本傳光爲劉安世門人學有師法紹興庚申以論和議忤秦檜謫嶺南自號讀易老人因攄其所得以作是書故於當世之治亂一身之進退觀象玩詞恒三致意如解坤之六四云大臣以道事君苟君有失德而不能諫朝有闕政而不能言則是冐寵竊位豈聖人垂訓之義哉故文言以括囊爲賢人隱之時而大臣不可引此以自解又解否之初六云小人當退黜之時往往疾視其上君子則窮通皆樂未嘗一日忘其君解蠱之初六云天下蠱壞非得善繼之子堪任大事曷足以振起之宣王承厲王後修車馬備器械復會諸侯於東都卒成中興之功可謂有子矣故考可以无咎然則中興之業難以盡付之大臣蠱卦特稱父子者以此其因事抒忠依經立義大旨往往類此史載其紹興中奏疏云淮甸咫尺了不經營長江千里不爲限制晉元帝區區草創猶能立宗社修宮闕保江浙未聞專主避敵如今日也其退而著書蓋猶此志矣光嘗作胡銓易解序曰易之爲書凡以明人事學者泥於象數易幾爲無用之書邦衡説易真可與論天人之際又曰自昔遷貶之士率多怨懟感憤邦衡流落瘴鄉而玩意三畫可謂困而不失其所亨非聞道者能之乎其序雖爲銓作實則自明其著述之旨也書中於卦爻之詞皆即君臣立言證以史事或不免間有牽合然聖人作易以垂訓將使天下萬世無不知所從違非徒使上智數人矜談妙悟如佛家之傳心印道家之授丹訣自好異者推闡性命鉤稽奇偶其言愈精愈妙而於聖人立教牖民之旨愈南轅而北轍轉不若光作是書切實近理爲有益於學者矣自明以來久無傳本朱彝尊經義考亦云未見兹從永樂大典薈萃成編原缺豫隨无妄睽蹇中孚六卦及晉卦六三以下其復與大畜二卦永樂大典本不缺而所載光解復卦缺大象及後四爻大畜則一字不存繫辭傳以下亦無解其爲原本如是或傳寫佚脫均不可知姑仍其舊其書宋史作易傳諸家書目或作讀易老人解説或作讀易詳説殊不畫一而十卷之數則並同殆一書而異名也今從永樂大典題爲讀易詳説仍析爲十卷存其舊焉<br/>
</p>
<div class="section" id="title-14"><h2>
	易小傳六卷<span class="jiazhu">直隸總督採進本</span>
</h2></div>
<p class="em2">
	宋沈該撰該字守約一作元約未詳孰是吳興人登嘉王榜進士紹興中官至左僕射兼修國史故宋人稱是書爲沈丞相易傳嘗劄進於朝高宗降勅襃諭尤稱其每卦後之論其書以正體發明爻象之旨以變體擬議變動之意以求合於觀象玩詞觀變玩占之義其占則全用春秋左傳所載筮例如蔡墨所謂乾之姤曰潛龍勿用其同人曰見龍在田者林至作易裨傳頗以該説爲拘攣蓋南渡以後言易者不主程氏之理即主邵氏之數而該獨考究遺經談三代以來之占法違時異尚其見排於至固宜然左氏去古未遠所記卜筮多在孔子之前孔子贊易未聞一斥其謬毋乃太卜所掌周公以來之舊法或在此不在彼乎陳振孫書錄解題稱該又有繫辭補註十餘則附於卷末今本無之蓋已久佚矣<br/>
</p>
<div class="section" id="title-15"><h2>
	漢上易集傳十一卷卦圖三卷叢説一卷<span class="jiazhu">兩江總督採進本</span>
</h2></div>
<p class="em2">
	宋朱震撰震字子發荆門軍人政和中登進士第南渡後趙鼎薦爲祠部員外郎官翰林學士事迹具宋史本傳是書題曰漢上蓋因所居以爲名前有震進書表稱起政和丙申終紹興甲寅凡十八年而成其説以象數爲宗推本源流包括異同以救莊老虛無之失陳善捫蝨新話詆其妄引説卦分伏羲文王之易將必有據雜卦反對造孔子易圖者晁公武讀書志以爲多采先儒之説然頗舛謬馮椅厚齋易學述毛伯玉之言亦譏其卦變互體伏卦反卦之失然朱子曰王弼破互體朱子發用互體互體自左氏已言亦有道理只是今推不合處多魏了翁曰漢上易太煩却不可廢胡一桂亦曰變互伏反納甲之屬皆不可廢豈可以爲失而詆之觀其取象亦甚有好處但牽合處多且文詞繁雜使讀者茫然看來只是不善作文耳是得失互陳先儒已有公論矣惟所敘圖書授受所謂摶以先天圖傳种放更三傳而至邵雍放以河圖洛書傳李漑更三傳而至劉牧穆修以太極圖傳周敦頤再傳至程顥程頤厥後雍得之以著皇極經世牧得之以著易數鉤隱圖敦頤得之以著太極圖説通書頤得之以述易傳其説頗爲後人所疑又宋世皆以九數爲洛書十數爲河圖獨劉牧以十數爲洛書九數爲河圖震此書亦用牧説與諸儒互異然古有河圖洛書不云十數九數大衍十數見於繫辭太乙九宮見於乾鑿度不云河圖洛書黑白奇偶八卦五行自後來推演之學楚失齊得正亦不足深詰也
</p> 



</div></body></html>