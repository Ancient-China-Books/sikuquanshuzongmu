<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百五十六·集部九（别集類九）</title></head><body><div id="text">

<p>
<strong>欽定四庫全書總目卷一百五十六</strong>
</p>
<div class="section" id="title-0"><h1>
	集部九
</h1><hr/></div>
<div class="section" id="title-1"><h2>
	别集類九
</h2></div>
<div class="section" id="title-2"><h2>
	宗忠簡集八卷<span class="jiazhu">浙江鮑士恭家藏本</span>
</h2></div>
<p class="em2">
	宋宗澤撰澤事蹟具宋史本傳是編自一卷至六卷皆劄子狀疏詩文雜體七卷八卷爲遺事附錄皆後人紀澤事實及誥勅銘記之類也澤孤忠耿耿精貫三光其奏劄規畫時勢詳明懇切當時狃於和議不用其言亦竟無收拾其文者至寧宗嘉定間四明樓昉乃綴輯散佚以成是集然陳振孫書錄解題竟不著錄是宋末巳不甚行蓋理宗以後天下趨朝廷風旨道學日興談心性者謂之眞儒講事功者謂之雜霸人情所競在彼而不在此其沉晦不彰固其所也明崇禎間熊人霖始據舊本重刋國朝義烏縣知縣王庭曾又重爲編定增入諫止割地一疏而以樓昉原序及明初方孝孺序弁於篇首考史稱澤力請高宗還汴疏凡二十八上本傳不盡錄其文今集中所載僅十八篇猶佚其十則其散亡已多矣
</p>
<div class="section" id="title-3"><h2>
	龜山集四十二卷<span class="jiazhu">浙江鮑士恭家藏本</span>
</h2></div>
<p class="em2">
	宋楊時撰時事蹟具宋史道學傳是集凡書奏表劄講義經解史論啟記序跋各一卷語錄四卷答問二卷辨二卷書七卷雜著一卷哀辭祭文一卷狀述一卷誌銘八卷詩五卷時受蔡京之薦雖朱子亦不能無疑然葉夢得爲蔡京門客南渡後作避暑錄話石林詩話諸書尚袒䕶熙寧紹聖之局時於蔡京旣敗以後即力持公論集中載上欽宗第七疏詆京與王黼之亂政而請罷王安石配享則尚非始終黨附者比又於靖康被兵之時首以誠意進言雖未免少迂而其他排和議爭三鎭請一統帥罷奄寺守城以及茶務鹽法轉般糴買坑冶盜賊邊防軍制諸議皆於時勢安危言之鑿鑿亦尚非空談性命不達世變之論蓋瑕瑜並見通蔽互形過譽過毁皆講學家門戶之私不足據也時受學程子傳之沙縣羅從彥再傳爲延平李侗三傳而及朱子開閩中道學之脈其東林書院存於無錫又爲明季講授之宗本不以文章見重而篤實質樸要不失爲儒者之言舊板散佚明弘治壬戌將樂知縣李熙重刋併爲十六卷後常州東林書院刋本分爲三十六卷宜興刋本又併爲三十五卷萬曆辛卯將樂知縣林熙春重刋定爲四十二卷此本爲順治庚寅時裔孫令聞所刋其卷帙一仍熙春之舊云
</p>
<p class="margin2">
	案時卒於高宗建炎四年其入南宋日淺故舊皆繫之北宋末然南宋一代之儒風與一代之朝論實皆傳時之緒餘故編錄南宋諸集冠以宗澤著其說不用而偏安之局遂成次之以時著其說一行而講學之風遂熾觀於二集以考驗當年之時勢可以見世變之大凡矣
</p>
<div class="section" id="title-4"><h2>
	梁溪集一百八十卷附錄六卷<span class="jiazhu">編修汪如藻家藏本</span>
</h2></div>
<p class="em2">
	宋李綱撰綱有建炎時政記已著錄是集首載宋少保觀文殿大學士陳俊卿序謂綱少子秀之裒集其表章奏劄八十卷而詩文不與焉晁公武讀書志則作一百五十卷陳振孫書錄解題則作一百二十卷蓋後人續以詩文合編互有分併巳非復秀之之舊本此本賦四卷詩二十八卷雜文一百三十八卷而以靖康傳信錄三卷建炎進退志四卷建炎時政記三卷俱編入集中又以年譜行狀之類六卷附焉與晁陳二家所錄均爲不合又非宋本之舊矣綱人品經濟炳然史冊固不待言即以其詩文而言亦雄深雅健磊落光明非尋常文士所及徒以喜談佛理故南宋諸儒不肯稱之然如顔眞卿精忠勁節與日月爭光固不能以書西京多寶塔碑作撫州麻姑壇記遂減其文章之價也集中有補宋璟梅花賦自序謂璟賦巳佚擬而作之其文甚明元劉壎隱居通議所載璟賦二篇皆屬僞本明田藝蘅留靑曰札乃稱得元鮮于樞手書璟賦急錄傳之樞之眞蹟旋燬核其文句大抵點竄綱賦十同七八其爲依託顯然然亦見綱之賦格置於唐人之中可以亂眞矣
</p>
<div class="section" id="title-5"><h2>
	初寮集八卷<span class="jiazhu">永樂大典本</span>
</h2></div>
<p class="em2">
	宋王安中撰安中字履道中山曲陽人登進士第累擢尚書左丞出知燕山府除大名尹兼北京留守司公事靖康初安置象州紹興初復左中大夫卒事蹟具宋史本傳安中以詞藻擅名而行誼甚爲紕繆陳振孫書錄解題稱其少時嘗師事蘇軾於定武未卒業而軾去會晁說之爲無極令復往執弟子禮說之朂以爲學當愼初之旨因築室榜曰初寮其聞見議論得於說之爲多及後貴顯遂諱晁學但稱成州使君四丈無復先生之號今考集中多直呼說之爲晁以道與振孫言相合其佻薄已可槪見曾敏行獨醒雜志稱安中初學東坡書崇觀宣政間頗更少習南渡以來復還其舊其隨時局爲翻覆亦爲灼然史稱其以作瑞應表受知徽宗考蔡絛鐵圍山叢談實由謟事梁師成以進幼老春秋又稱其交結蔡攸引入禁中則奔競無恥更爲小人之尤史又稱其附和童貫王黼贊成復燕之議又身自請行規措失當招納叛亡挑釁强鄰禍貽宗社則誤國之罪尤爲深重然其詩文豐潤凝重頗不類其爲人四六諸作尤爲雅麗史稱徽宗嘗宴睿謨殿安中賦百韻詩紀事令大書殿屏仍以副本分賜侍臣王明淸揮麈後錄載其詩周煇淸波雜志又補載其序皆盛相推挹張邦基墨莊漫錄又載其立春帖子稱以才華淸麗其人雖至不足道而文章富贍要有未可盡冺者錄而傳之亦不以人廢言之義也其集見於本傳者七十六卷晁公武讀書志止作十卷趙希弁附志則作前集四十卷又内外制二十六卷與史傳目次相符自明以來久佚不見今從永樂大典採掇裒次尚得詩文數百篇周必大序稱安中送其曾大父詩不論與汝小一月政自容君數百人句又楊萬里誠齋詩話稱安中行余深少宰制仰惟前代守文爲難相我受民非賢不乂句又在象州思鄉作文有萬里邱墳草木牛羊之踐履百年鄉社室家風雨之飄搖等句今俱不見於集中是其散佚甚多然蒐羅什一猶可考見崖畧謹釐爲八卷而仍以李邴周必大周紫芝序三篇冠之卷首以存其舊焉
</p>
<div class="section" id="title-6"><h2>
	橫塘集二十卷<span class="jiazhu">永樂大典本</span>
</h2></div>
<p class="em2">
	宋許景衡撰景衡字少伊温州瑞安人登元祐九年進士宣和中召爲監察御史遷殿中侍御史欽宗即位以左正言召累遷中書舍人高宗朝至尚書右丞罷爲資政殿大學士提舉洞霄宫卒諡忠簡事蹟具宋史本傳景衡雖源出洛學而立身剛直不與賈易諸人囂爭門戶其文章坦白光明粹然一出於正在徽宗時即極言財力匱乏請罷花石綱運爲王黼所中而去及從高宗在揚州又與黃潛善不協借渡江之議斥逐而死雖阨於權倖屢起屢躓而終始不撓今集中所存奏議如論童貫誤國辨宗澤無過論王安石當自便乞寛恤東南諸劄子皆誠意懇摯剴切詳明其他亦多關係國家大計雖當時不能盡用其說而史稱旣沒之後高宗毎念其遇事敢言追思不置亦足見其忠愛之忱有以感孚於平素也至其詩篇乃吐言淸拔不露伉厲之氣如玉樽浮蟻一樣白靑眼與山相對橫諸句殊饒風調胡仔漁隱叢話謂冦準詩含思凄婉富於音情殊不類其爲人今景衡亦然蓋詩本性情義存比興固不必定爲濂洛風雅之派而後謂之正人也宋史藝文志載橫塘集三十卷書錄解題亦同自明以來傳本久絶今從永樂大典中採掇裒緝以次排纂釐爲二十卷朱子語錄嘗稱陳少陽事其詳見許右丞哀詞中今巳不睹是篇則鉅製鴻裁佚者不少其幸而存者彌宜寶貴矣
</p>
<div class="section" id="title-7"><h2>
	西渡集二卷補遺一卷<span class="jiazhu">浙江鮑士恭家藏本</span>
</h2></div>
<p class="em2">
	宋洪炎撰炎字玉父南昌人元祐末登進士官至著作秘書少監炎與兄朋芻弟羽號曰四洪皆黃庭堅之甥受詩法於庭堅羽元符中以上書入黨籍不幸早卒篇章散佚故吕本中江西宗派圖中僅列芻炎朋三人陳振孫書錄解題亦云羽集不傳惟載朋淸非集一卷芻老圃集一卷炎西渡集一卷宋史藝文志並同自明以來淸非老圃二集並佚近乃從永樂大典復裒輯成帙惟炎集僅存而亦無刋板此本爲浙江鮑氏知不足齋所藏惟分上下二卷與陳氏所載少異然老圃集陳氏亦稱一卷而今日掇拾殘賸尚非一卷所能容則或書錄解題傳寫之訛宋志因之均未可知也炎詩酷似其舅今全集巋然獨完殊足寶貴卷未所附朋詩九首芻詩二十四首記二篇不知何人所輯觀其所引之書如宋元詩會辟疆園宋文選皆康熙中人所集則亦出近時人手矣二人詩集巳别著錄此爲複贅故刪之不錄焉
</p>
<div class="section" id="title-8"><h2>
	老圃集二卷<span class="jiazhu">永樂大典本</span>
</h2></div>
<p class="em2">
	宋洪芻撰芻字駒父南昌人紹聖元年進士靖康中官至諫議大夫後謫沙門島以卒劉克莊後邨詩話曰三洪與徐師川皆山谷之甥龜父警句往往前人所未道然早卒惜不多見駒父詩尤工陸游老學菴筆記亦極稱其竄海島詩烟波不隔還鄉夢風月猶隨過海身句蓋當時文士頗重之然芻之竄也楓窗小牘謂坐爲金人括財太峻頗稱其冤今考王明淸玉照新志所載則芻實於根括金銀之時入諸王邸中以勢挾内人唱歌侍酒得罪名教殆不容誅當時僅斥海濵殊爲佚罰其人如是其詩本不足重輕特其學有師承深得豫章之格但以文論固不愧酷似其舅之稱錄六朝人集者存沈約范雲錄唐人集者存沈佺期宋之問就詩言詩片長節取亦古來著錄之通例也宋史藝文志載老圃集一卷久佚不傳宋詩紀事僅從諸地志類書中捃摭數篇不及百分之一惟永樂大典所載尚得一百七十首殆當時全部收入歟以篇帙稍多謹釐爲上下二卷以便循覽焉
</p>
<div class="section" id="title-9"><h2>
	丹陽集二十四卷<span class="jiazhu">永樂大典本</span>
</h2></div>
<p class="em2">
	宋葛勝仲撰勝仲字魯卿丹陽人紹聖四年進士又試學官及詞科俱第一官至華文閣待制知湖州紹興元年乞祠歸十四年卒諡文康事蹟具宋史文苑傳據其婿章倧所作行狀稱有文集八十卷外集二十卷初刋板於眞州兵燹殘缺隆興甲寅知州事宋曉修補之自跋其後淳熙丙午知州事姚恪又爲重鋟中書舍人王信爲之跋自明以來傳本遂絶今據永樂大典所載以類裒輯得文十五卷詩七卷詩餘一卷又附錄行狀諡議爲一卷共成二十四卷王信跋及章倧行狀並稱宣和北伐之時勝仲貽書蔡京力言其不可然宋史本傳不載此事集中亦無此書又稱由兖州教授入爲太學正時上幸學多獻頌者勝仲獨獻賦上命中書第其優劣勝仲爲首今集中亦無此賦他如本傳所載論郭天信不當提舉議厯所論僖祖廟增置殿室不必毁其奏議並佚不存又所稱官諭德時爲仁孝學三論獻太子者今惟存孝論學論而仁論竟無可考則其散失者巳多然觀其四分之一亦足以見其大凡矣勝仲爲太府少卿時能拒盛章之援引知汝州時能拒李彥之括斂知湖州時能拒朱勔之求白雀鸂𪄠其氣節甚偉厯典諸州皆有幹畧再知湖州遭逢冦亂復有全城之功其宦績亦足以自傳本不盡以文章重即以文章論之在南北宋間亦裒然一作者也歐陽修嘗輯建隆至治平故事爲太常因革禮一百篇勝仲官太常卿時復手續其書爲三百卷故於當代典制最嫺宮諭德時嘗纂厯代太子事蹟爲承華詔媺又考論諸史爲評古篇故於古今成敗最悉崇寧三年居父䘮盡閱釋氏大藏經故所著作往往闡明佛理惟靑詞功德疏教坊致語之類沿宋人陋例一槩濫載於集中殊乖文體流傳旣久姑仍其舊付諸無譏之列可矣
</p>
<div class="section" id="title-10"><h2>
	毘陵集十五卷<span class="jiazhu">永樂大典本</span>
</h2></div>
<p class="em2">
	宋張守撰守字全眞一字子固常州晉陵人崇寧元年進士高宗即位召爲監察御史紹興中厯官參知政事兼權樞密院事以資政殿學士知建康府卒諡文靖事蹟具宋史本傳所著毘陵集見於陳振孫書錄解題者五十卷其本久佚故遺文世不槪見僅前賢小集拾遺中載其詩一首而已今從永樂大典各韻中蒐輯編綴約尚存十之三四謹校訂排次釐爲一十五卷而以婁機等所作諡議文二篇附之於後史稱守家貧好學過目不忘故所爲文具有體幹而論列國家大事是非利害如指諸掌卓有經世之才又非儒生泥古者所可及本傳載其建白諸事如論防淮渡江利害論金人侵淮有四路宜擇帥捍禦論大臣宜以選將治兵爲急不急之務付之六曹論幸蜀十害論宰相非人論敵退後措置二事今其文具在集中他如論守禦事宜乞以大河州軍爲藩鎭乞修德諸劄子史所不載者尚多無不揣切時勢動合機宜其大旨在經營淮北以規復中原而不欲爲畫江自守之計雖其時宋弱金强未必盡能恢復要其所言不可謂非一時之正論也至其薦汪伯彥秦檜頗乏知人之明則瑕瑜不掩亦不必曲爲之諱矣
</p>
<div class="section" id="title-11"><h2>
	浮溪集三十六卷<span class="jiazhu">永樂大典本</span>
</h2></div>
<p class="em2">
	宋汪藻撰藻字彥章饒州德興人登崇寧二年進士厯官顯謨閣學士左太中大夫封新安郡侯事蹟具宋史文苑傳藻學問博贍爲南渡後詞臣冠冕其集見於晁公武讀書志者僅十卷陳振孫書錄解題始載有浮溪集六十卷而趙希弁讀書後志又增猥藁外集一卷龍溪文集六十卷共一百二十一卷宋史藝文志並著於錄然趙汸跋羅願小集謂浮溪之文再更變故失傳頗多則明初已非完帙其後遂亡佚不存後有胡堯臣者别得浮溪文粹十五卷刋行於世而其原集終不復可見今檢勘永樂大典所載視文粹所收不啻倍蓰雖未必盡符原數而十可得其六七統觀所作大抵以儷語爲最工其代言之文如隆祐太后手書建炎德音諸篇皆明白洞達曲當情事詔令所被無不悽憤激發天下傳誦以比陸贄說者謂其著作得體足以感動人心實爲詞令之極則其他文亦多深醇雅健追配古人其詩則得於徐俯俯得之其舅黃庭堅<span class="jiazhu">見獨醒雜志</span>尤具有淵源孫覿作藻墓誌以大手筆推之殆非溢美惟楊萬里誠齋詩話紀藻與李綱不叶其草綱罷相制詞至比之驩兜少正卯頗爲淸議所譏是又名節心術之事與文章之工拙别爲一論者矣謹採掇編次依類分排其有永樂大典所失載者即以文粹參校補正考辨異同釐爲三十六卷庶操觚之士尚得以考見其大畧焉
</p>
<div class="section" id="title-12"><h2>
	浮溪文粹十五卷<span class="jiazhu">江蘇巡撫採進本</span>
</h2></div>
<p class="em2">
	宋汪藻撰明胡堯臣刋其爲何人所編錄則原本不載他書亦未言及不可得而復考矣所載僅詩文八十五篇未能盡窺全豹然如洪邁所稱元祐太后手書漢家之厄十世宜光武之中興獻公之子九人惟重耳之尚在數語又宋齊愈責詞中義重於生雖匹夫不可奪志士失其守或一言幾於䘮邦數語又張邦昌責詞中雖天奪其衷坐愚至此然君異於器代匱可乎數語皆當時所謂四六名篇膾炙人口者今並在其中則採掇菁華亦巳畧具其去取尚有别裁故所錄大半精腴頗足以資諷誦昔歐陽修有文忠全集而又有歐陽文粹黃庭堅有山谷全集而又有山谷精華錄談藝家俱兩存不廢今亦用其例與新編浮溪集併著於錄以備參訂焉
</p>
<div class="section" id="title-13"><h2>
	莊簡集十八卷<span class="jiazhu">永樂大典本</span>
</h2></div>
<p class="em2">
	宋李光撰光有周易詳說已著錄其集目載於紹興正論者四十卷載於宋史藝文志者前後集三十卷載於焦竑國史經籍志者二十六卷錯互不合錢溥秘閣書目葉盛菉竹堂書目俱載有莊簡集八冊是明初尚存其後散佚原目多寡俱無可考證今從永樂大典中採掇編次共詩四百二十五首詞十三首雜文二百六十五首釐爲十八卷考王明淸揮麈餘話稱蔡京旣敗攻擊者不遺餘力光獨無劾章坐貶謝表云當垂涕止彎弓之射人以爲狂然臨危多下石之人臣則不敢而集中無此一篇又趙甡之遺史載光在儋耳嘗賦東坡六無詩今止有食無肉居無屋二詩餘四題亦尋檢不獲是佳篇之遺落者巳多然就其存於今者觀之波瀾意度亦約畧可覩矣考光本傳光值國步阽危之時忠憤激發所措置悉有成緖又以爭論和議爲權相所排垂老投荒其節槩凜然宜不可犯而其詩乃志諧音雅婉麗多姿大扺多託興深長不獨張淏雲谷雜記趙與虤娛書堂詩話所舉雙雁道中一詩藤州安置贈樞密使臣一詩爲淸絶可愛至所上奏議如論守禦大計勸車駕親征戒約煩苛裁減營繕諸劄子尤剴切指陳有裨國是論梁師成燕瑛等疏疾惡如風俱可想見其丰采迨過嶺以後與胡銓往還簡札甚夥乃皆醇實和平絶無幽憂牢落之意其所養抑又可知矣名臣著述幸而獲存雖殘章賸句固當以鴻寶視之也
</p>
<div class="section" id="title-14"><h2>
	忠正德文集十卷<span class="jiazhu">永樂大典本</span>
</h2></div>
<p class="em2">
	宋趙鼎撰鼎字元鎭號得全居士解州聞喜人登崇寧五年進士第累官尚書左僕射同中書門下平章事兼樞密使卒贈太傅追封豐國公諡忠簡事蹟具宋史本傳初紹興五年鼎監修神哲二宗實錄成高宗親書忠正德文四字賜之因以名集史稱其爲文渾然天成凡軍國機事多其視草有奏疏詩文二百餘篇紹興正論陳振孫書錄解題皆作十卷今久佚不傳僅就永樂大典散見各條按時事先後分類裒綴得奏議六十四篇駢體十四篇古今體詩二百七十四首詩餘二十五首筆錄七篇又據厯代名臣奏議增補十二篇仍釐爲十卷計所存者尚二百九十六篇與宋史所稱二百餘篇不符疑其集本三百餘篇傳刻宋史者或偶誤三字爲二字歟鼎南渡名臣屹然重望氣節學術彪炳史書本不以詞藻爭短長而出其緖餘無忝作者蓋有物之言有不待雕章繪句而工者觀於是集可以見一斑矣
</p>
<div class="section" id="title-15"><h2>
	東窗集十六卷<span class="jiazhu">永樂大典本</span>
</h2></div>
<p class="em2">
	宋張擴撰擴字彥實一字子微德興人宋史不爲立傳江西通志載其崇寧中進士授國子監簿遷博士調處州工曹召爲秘書省校書郎尋充館職南渡後厯中書舍人當有所據也宋志載擴東窗集四十卷又詩十卷而陳振孫書錄解題不著於錄則在宋末巳不甚傳故元明以來談藝者罕相稱引惟永樂大典尚多錄其詩文其爲中書舍人時所作制詞尤夥大抵温麗綿密與汪藻可以聯驅謹採掇編輯釐爲一十六卷其爲秦檜追贈祖父及万俟卨兼侍讀諸制極詞諛頌紕繆殊深考王明淸揮麈餘話稱擴爲著作郎其兄秘書少監楚材新婚約觀梅西湖擴賦詩有折歸忍負新蕉葉笑插新臨玉鏡臺之句秦檜見之大稱賞曰且夕當以文字官相處遷擢左史再遷而掌外制是擴本因檜得進故假草制以貢媚其爲人殊不足道然擴所交游如朱翌曾慥吕本中徐俯皆一代勝流切劘有助故詞采淸麗斐然可觀亦未可盡没也其中贈顧景繁詩龔明之中吳紀聞僅載有五十六字厲鶚宋詩紀事遂引作絶句二首今檢閱舊文乃知爲七言古詩二篇明之特節錄數語鶚蓋未睹斯集是以傳訛亦足云罕覯之笈矣
</p>
<div class="section" id="title-16"><h2>
	忠惠集十卷附錄一卷<span class="jiazhu">永樂大典本</span>
</h2></div>
<p class="em2">
	宋翟汝文撰汝文字公㢲潤州丹陽人登進士第事徽欽兩朝至顯謨閣學士出知越州高宗時厯官參知政事以伉直忤秦檜罷歸事蹟具宋史本傳及孫繁所作誌銘中忠惠者其歿後門人所私諡也汝文好古淹博深通篆籀嘗從蘇軾黃庭堅曾鞏游故所爲文章尚有熙寧元祐遺風史稱其爲中書舍人時外制典雅一時稱之蓋當北宋之季如汪藻孫覿皆以四六著名惟汝文能與之頡頏周必大序覿鴻慶集稱中多誤收汝文所作亦足見其體格之相近矣楊萬里誠齋詩話引汝文左僕射制中古我先王惟圖任舊人共政咸有一德克左右厥辟宅師二句以爲用成語雅馴妥貼之式又引賀蔡攸除少師啟中朝廷無出其右父子同升諸公二句以爲截斷古語補以一字而讀者不覺爲巧之至今觀其文大都根柢深厚措詞雄健所謂無一字無來處者庶幾足以當之非南宋表啟塗飾剽掇之比其爲作者所推非徒然也集乃其子耆年所編見於宋史藝文志者三十卷明以來久不復傳今從永樂大典各韻中掇拾排比編爲十卷以存其梗槩又汝文罷執政後嘗提舉洞霄宫宋史失載其事近朱彝尊撰洞霄題名記僅以李彌遜筠溪集所作制詞爲據繫之紹興二年且取靖康原職題曰顯謨閣學士今考孫繁誌銘則汝文實在紹興七年冬以郊恩除資政殿學士提舉洞霄宫彝尊未見此文故所記俱誤今並以繁文附錄於末亦足爲考證之一助焉
</p>
<div class="section" id="title-17"><h2>
	松隱文集三十九卷<span class="jiazhu">浙江鮑士恭家藏本</span>
</h2></div>
<p class="em2">
	宋曹勛撰勛有北狩見聞錄已著錄是集前載正統中大理寺正洪益中序稱爲勛十世孫參所藏朱彝尊亦嘗從其家借抄迎鑾賦七篇謂勛之子姓保有此卷半千餘年勿失後復得文集錄之蓋止有家傳抄本從未鋟板也其中第十四卷已全佚樓鑰攻媿集載有松隱集序亦闕不載又脫篇落句不一而足則亦蠧蝕斷爛之餘轉相傳寫幸而僅存矣勛嘗從徽宗北狩奉密詔南歸後又奉使至金迎宣仁太后故其詩文多可以考見時事詞采亦雅贍可觀惟上吕頤浩書欲結劉豫以圖金則其計太疎非惟於理不可即於勢亦必不行矣洪邁夷堅志謂勛父元寵昔以紅窗迥曲著名今觀集中諸詩如獨不見楊花曲之類語多縟麗時有小詞香艷之遺似乎尚沿其家學然如乾道聖德頌之類亦未嘗不肅穆典重具有古音蓋亦如淮海一集諸體並具不可全謂之詩如詞也
</p>
<div class="section" id="title-18"><h2>
	石林居士建康集八卷<span class="jiazhu">福建巡撫採進本</span>
</h2></div>
<p class="em2">
	宋葉夢得撰夢得有春秋傳已著錄陳振孫書錄解題載夢得總集一百卷審是集八卷今俱不傳又載建康集十卷乃紹興八年再鎭建康時所著此本八卷與振孫所記不合然末有其孫輅題跋亦云八卷其或書錄解題屢經傳寫誤以八卷爲十卷抑或舊本殘缺亡其二卷後人追改輅跋以僞稱完帙則均不可考矣夢得爲蔡京門客章惇姻家當過江以後公論大明不敢復噓紹述之焰而所著詩話尚尊熙寧而抑元祐往往於言外見之方囘瀛奎律髓於其送嚴婿北使一詩論之頗詳然夢得本晁氏之甥猶及見張耒諸人耳濡目染終有典型故文章高雅猶存北宋之遺風南渡以後與陳與義可以肩隨尤楊范陸諸人皆莫能及固未可以其紹聖餘黨遂掩其詞藻也
</p>
<div class="section" id="title-19"><h2>
	簡齋集十六卷<span class="jiazhu">浙江鮑士恭家藏本</span>
</h2></div>
<p class="em2">
	宋陳與義撰與義字去非洛陽人簡齋其號也登政和三年上舍甲科紹興中官至參知政事事迹具宋史本傳是集第一卷爲賦及雜文九篇第十六卷爲詩餘十八首中十四卷皆古今體詩方囘瀛奎律髓稱簡齋集中無全首雪詩惟以金潭道中一首有後嶺雪槎枒句編入雪類今考集中古體絶句並有雪詩與回所言不合蓋回所選錄惟五七言近體故但就近體言之非後人有所竄入也與義之生視元祐諸人稍晩故吕本中江西宗派圖中不列其名然靖康以後北宋詩人凋零殆盡惟與義文章宿老巋然獨存其詩雖源出豫章而天分絶高工於變化風格遒上思力沈摯能卓然自闢蹊徑瀛奎律髓以杜甫爲一祖以黃庭堅陳師道及與義爲三宗是固一家門戶之論然就江西派中言之則庭堅之下師道之上實高置一席無愧也初與義嘗作墨梅詩見知於徽宗其後又以客子光陰詩卷裏杏花消息雨聲中句爲高宗所賞遂馴至執政在南渡詩人之中最爲顯達然皆非其傑搆至於湖南流落之餘汴京板蕩以後感時撫事慷慨激越寄迹遙深乃往往突過古人故劉克莊後邨詩話謂其造次不忘憂愛以簡嚴掃繁縟以雄渾代尖巧第其品格當在諸家之上其表姪張嵲爲作墓誌云公詩體物寓興淸邃超特紆餘閎肆高舉橫厲亦可謂善於形容至以陶謝韋柳擬之則殊爲不類不及克莊所論爲得其眞矣
</p>
<div class="section" id="title-20"><h2>
	北山小集四十卷<span class="jiazhu">浙江鮑士恭家藏本</span>
</h2></div>
<p class="em2">
	宋程俱撰俱有麟臺故事已著錄是集凡詩十一卷賦及雜文二十九卷俱天性伉直其在掖垣多所糾正如高宗幸秀州賜對劄子極言賞罰施置之當合人心論武功大夫蘇易轉橫行劄子極言朝廷之當愛重官職又徐俯與中人唱和驟轉諫議大夫俱亦繳還錄黃頗著氣節今諸劄俱在集中其抗論不阿之狀讀之猶可以想見至制誥諸作尤所擅場史稱其典雅閎奥殆無愧色詩則取逕韋柳以上闚陶謝蕭散古澹亦頗有自得之趣其九日一首毛奇齡選唐人七律至誤以爲高適之作足知其音情之近古矣其集傳世頗稀此本乃石門吳之振得於泰興季振宜家蓋猶從宋槧抄存故鮮所闕佚近時厲鶚作宋詩紀事載俱古詩二首律詩二首聯句一首皆稱採自北山集而其中南園一首檢集本實作章僕射山林與鶚所引巳不相合又遊大滌一首採自洞霄詩集而集本第三卷内有同餘杭尉江仲嘉褒道人陳祖德良孫遊洞霄宫一首檢勘即鶚所引而篇幅較長幾過其半鶚亦不及詳檢反欲以補是集之遺殊爲疎舛殆鶚據他書轉引未見此本歟
</p>
<div class="section" id="title-21"><h2>
	檆溪居士集十二卷<span class="jiazhu">永樂大典本</span>
</h2></div>
<p class="em2">
	宋劉才卲撰<span class="jiazhu">案卲字從卩不從邑他書或從邑者傳寫誤也</span>才卲字美中廬陵人檆溪居士其自號也大觀二年上舍釋褐宣和二年又中宏詞科累遷校書郎以養親歸家居十年紹興初起爲秘書丞再掌制誥官至工部侍郎權吏部尚書加顯謨閣直學士事蹟具宋史本傳是集之名亦見傳中然藝文志乃闕而不載據周必大序原本蓋二十二卷顧自明以來傳本甚稀厲鶚宋詩紀事從詩話補遺中錄其夜度娘歌一首今檢勘原集乃相思曲中之四句誤作全詩知舊本久亡故無從而考正矣謹就永樂大典所載裒輯編次釐爲詩三卷内外制四卷雜文五卷其間如必大原序所舉淸江引大堤曲諸詩皆不復存然約畧卷帙似尚得十之六七其詩源出蘇氏故才氣頗爲縱橫其雜文亦多馴雅而制誥諸作尤有體裁其他所紀朝廷典故與宋史往往異同如地理志謂南渡有淮平無盱眙而集中有向子固知盱眙軍轉官制職官志載政和七年易觀察留後爲承宣使而集中賜董先辭免新除承宣使恩命不允詔有頃因留務之職易以使名之語知承宣使之名乃始於紹興不始於政和又如選舉志不載紹興二十六年戒諭科舉事張綱傳不載綱參知政事陳康伯傳不載其居館職之類皆可據以訂訛補缺惟所行秦檜制詞語多溢量至稱其道義接邱軻之傳勲名眞伊吕之佐尤爲謬妄史稱其於權臣用事之時能雍容遜避以保名節頗著微詞其指此類歟是則白璧之瑕矣
</p>
<div class="section" id="title-22"><h2>
	筠溪集二十四卷<span class="jiazhu">編修汪如藻家藏本</span>
</h2></div>
<p class="em2">
	宋李彌遜撰彌遜字似之連江人居於吳縣大觀三年上舍第一高宗朝試中書舍人再任戶部侍郎以爭和議忤秦檜乞歸事蹟具宋史本傳是集首有樓鑰序稱其歸隱西山十六年不復有仕宦意詠詩自娛筆力愈偉朱子語錄稱李彌遜亦一好前輩又嘗跋其宿觀妙堂詩後亦傾倒甚至蓋其人其文俱卓然足以自立者也舊本原題筠溪集筠溪者其歸連江時所居之地彌遜以自號因以名集集中有筠溪圖跋敘其始末甚明宋史藝文志載彌遜集二十四卷亦名曰筠溪可以互證此本題曰竹溪集考諸家著錄皆無此名知爲傳寫之誤今仍改題曰筠溪集以復其舊焉
</p>
<div class="section" id="title-23"><h2>
	華陽集四十卷<span class="jiazhu">兩江總督採進本</span>
</h2></div>
<p class="em2">
	宋張綱撰綱字彥正金壇人大觀政和間試舍法三中首選初與蔡京王黼不合二人每擠抑之及南渡後登瑣闥復與秦檜有隙遂致仕檜歿乃召用終參知政事事蹟具宋史本傳綱健於爲文每一落紙都人輙傳播遭建炎兵燬十不存一值檜柄國懼爲所忌絶意著述然嗣子堅搜輯散佚尚得八百餘篇至孫釜始刋板寘郡學以其自號華陽老人即以名集洪邁爲之序凡文三十三卷詩五卷詞一卷後附行狀一卷詩文典雅麗則講筵所進故事因事納忠亦皆剴切至南宋之初盡革紹述之弊凡元祐諸臣之後無不甄錄轉相標榜頗滋僞冒綱乃復有劄子論黨籍推恩太濫尤可謂卓然特立毫無門戶之見者矣
</p>
<div class="section" id="title-24"><h2>
	忠穆集八卷<span class="jiazhu">永樂大典本</span>
</h2></div>
<p class="em2">
	宋吕頤浩撰頤浩字元直其先樂陵人徙齊州中進士第徽宗時厯官至河北都轉運使高宗南渡起知揚州兩入政府爲同中書門下平章事後以少傅醴泉觀使致仕卒贈太師秦國公諡忠穆事蹟具宋史本傳頤浩集凡十五卷見於陳振孫書錄解題宋史藝文志者並同舊本久佚惟永樂大典頗散見其遺篇裒而輯之尚得文一百三十七首詩詞五十八首今重爲排輯勒成八卷頤浩在相位時顓肆自用力排李綱李光諸人創立月樁錢貽東南患深爲公論所不與然宣和伐燕之役頤浩隨轉運奏燕山河北危急五事請議長久之策一時稱其切直至建炎中苖傅劉正彥爲逆頤浩與張浚倡議勤王卒平内難又少長西北兩邊於軍旅頗爲嫻習其應詔上戰守諸策載於徐夢莘三朝北盟會編者大約皆謂和議之必不可成而勸高宗爲乘機進取之計凡分兵策應機宜條畫頗備雖都督江淮迄未建恢復之績不能盡酬其所言然較張浚之迂謬寡謀媢嫉誤國富平諸役流毒蒼生者則固有間矣集中上時政一書乃作於靖康初年能預决金兵之必來諄諄以遷避爲說亦復具有先見而本傳獨未及此事是亦足以補史闕也書錄解題又稱集後三卷皆燕魏雜記蓋頤浩在河北時所作今祇存二十九條於古蹟頗有典據又其集在孝宗時嘗付兩浙漕司鏤板詳見其子搢所作謝表中今與頤浩配饗省劄一通並附於末以備稽核焉
</p>
<div class="section" id="title-25"><h2>
	紫微集三十六卷<span class="jiazhu">永樂大典本</span>
</h2></div>
<p class="em2">
	宋張嵲撰嵲字巨山襄陽人宣和三年上舍中第紹興九年除司勲員外郎累遷敷文閣待制知衢州終於提舉江州太平興國宫事蹟具宋史文苑傳嵲爲陳與義之表姪少時嘗從受學故劉克莊後邨詩話謂其詩句法與簡齋相似而於五言古詩尤極賞其語意高簡意味深遠又克莊所摘七言絶句如故園墳樹想靑葱諸篇尤能以標格見長而集中似此類者尚多大扺絶句淸和婉約較勝與義其他雖未能遽相方駕而氣體高朗頗足以自名一家至古文典雅沈實亦尚有北宋諸家矩矱所上奏議如論和戰守論攻取等篇史皆採入本傳於當時事勢尤條析詳明惟紹興復古詩一章貢諛秦檜深玷生平考朱子語錄有云金人敗盟時秦檜大恐顧朝士問計張巨山微誦曰德無常師主善爲師善無常主恊於克一檜因留與語巨山爲之畫策檜喜即命作奏稿倉卒不仔細起頭兩句以德無常師爲伊尹告成湯陳力就列爲孔子之語尋擢巨山爲中書舍人有無名子作詩嘲之云成湯爲太甲宣聖作周任云云是嵲本因附檜得進陳振孫書錄解題亦載此事且稱檜旋疑嵲貳巳未幾亦罷然則此詩之作乃借以修好於檜者故本傳謂詩進後將復召用殆由檜意解而然特作史者不能得其情耳今其代檜奏稿雖已不存而是詩尚傳留供千秋之嗤點亦足以昭炯戒矣宋史藝文志載紫微集三十卷書錄解題則作張巨山集亦三十卷自明以來久無傳本今據永樂大典所錄裒輯排比諸體咸備當已尠所缺遺以其篇帙較富析爲三十六卷仍依宋史題曰紫微集復其舊目焉
</p>
<div class="section" id="title-26"><h2>
	苕溪集五十五卷<span class="jiazhu">浙江鮑士恭家藏本</span>
</h2></div>
<p class="em2">
	宋劉一止撰一止字行簡湖州歸安人宣和三年進士紹興初召試除秘書省校書郎厯給事中以敷文閣直學士致仕事蹟具宋史本傳按陳振孫書錄解題稱一止居瑣闥僅百餘曰忤秦檜罷去閒居十餘年後檜死復召仍力辭不起年八十二乃終蓋亦守正不阿之士其歿也韓元吉爲作行狀稱其文章推本經術出入韓柳不效世俗纎巧刻琢雖演迤宏博而關鍵嚴備其爲詩寓意高遠自成一家吕本中陳與義讀之曰語不自人間來也是其著作亦盛爲當代所推矣行狀及宋史本傳皆稱非有齋類稿五十卷書錄解題亦同此本前有曝書亭印記蓋朱彝尊家舊鈔題曰苕溪集不知何人所改又詩文共五十三卷末附行狀一卷誥詞一卷凡五十五卷卷數亦非其舊或後人掇拾遺篇增附其後因而更名歟
</p>
<div class="section" id="title-27"><h2>
	東牟集十四卷<span class="jiazhu">永樂大典本</span>
</h2></div>
<p class="em2">
	宋王洋撰洋字元渤山陽人以省試第二名中宣和六年甲科紹興初累官起居舍人知制誥直徽猷閣厯典三郡其事蹟不見於宋史惟周必大所作集序畧紀其行履大槩嘉定山陽志中有洋小傳亦皆採必大序中語不能有所增益今考韓淲澗泉日記稱洋在信州城居有荷花水木之趣因號王南池闢宴坐一室號半僧寮淸貧衣服窶甚善詩篇云云江西通志亦稱洋僑寓上饒與曾幾相唱和以二書所載與集序參考之蓋亦南渡之淸流也集爲其子昌祖所編宋史藝文志列其目爲二十九卷而必大原序實作三十卷則宋史爲誤自明以來世罕傳本選錄宋詩者多未之及獨永樂大典各韻中散見頗多謹採掇編訂得古今體詩七百首雜文三百五十餘首其詩極意鏤刻往往兀奡自喜頗不爲邊幅所拘文章以温雅見長所撰内外制詞尤有典則蓋洋生當北宋之季猶及覩前輩典型故其所作雖未能上追古人而蟬蛻於流俗之中則翛然遠矣洪邁容齋三筆載洋題餘干縣琵琶洲詩云塞外風烟能記否天涯淪落自心知眼中風物參差是只欠江州司馬詩當時稱爲佳句而永樂大典内已佚不收又澗泉日記極賞洋爲李彭老所作養源齋記檢永樂大典亦無此篇則其他殘缺當復不少矣今姑就其尚存者分類排纂析爲十四卷以著其槪其周必大序亦仍冠之於首焉
</p>
<div class="section" id="title-28"><h2>
	相山集三十卷<span class="jiazhu">永樂大典本</span>
</h2></div>
<p class="em2">
	宋王之道撰之道字彥猷廬州人宣和六年與兄之義弟之深同登進士第調厯陽丞南渡後累官湖南轉運判官以朝奉大夫致仕後以其子藺官樞密使追贈太師宋史爲藺立傳而不及之道故其事蹟不詳惟尤袤所撰神道碑尚在永樂大典中可以考見大畧之道嘗自號相山居士其集即以爲名宋史藝文志作二十五卷書錄解題作二十六卷寶祐濡須志及濡須續志俱作四十卷尤袤碑文作三十卷彼此乖互不合今原集旣亡無可復證然袤碑乃據其子家狀所書似當得其實也初金兵南伐廬州盜起之道率鄉人據險共保城頼以全幹畧頗有足稱又其登第對策時即極言燕雲用兵之非以切直抑置下列及紹興和議初成之道方通判滁州移吏部侍郎魏矼司諫曾統書力陳辱國非便尋又上疏論之並以前書繳進大忤秦檜意謫監南雄鹽稅坐是淪廢者二十年今原疏雖佚不存而所與矼統二書具在集中其所論九不可和之說慷慨激烈足與胡銓封事相匹氣節尤不可及其他論事諸劄子亦多明白曉暢可以見諸施行韻語雖非所長而抒寫性情具有眞樸之致蓋有體有用之言固不徒以文章工拙論矣謹就永樂大典各韻中蒐輯編次仍可得三十卷疑明初纂修諸臣重其爲人全部收入故雖偶有脫遺而仍去原數不遠歟
</p>
<div class="section" id="title-29"><h2>
	三餘集四卷<span class="jiazhu">永樂大典本</span>
</h2></div>
<p class="em2">
	按三餘集世無傳本惟散見永樂大典中然各韻所載題爲黃次岑者計七十餘篇題爲黃次山者計五篇巳自相牴牾其中見山堂記一首篇末自署豫章黃次岑又别載謝諤所撰三餘集序則曰流江黃季岑更互相舛迕宋史藝文志則作黃季岑玉餘集焦竑國史經籍志則作黃次山三餘集前賢小集拾遺載其詩一首厯代名臣奏議載其文三篇亦均作黃次山近時厲鶚撰宋詩紀事則云黃次山字季岑輾轉異同幾於不可究詰惟豐城縣志載宋黃得禮字執中元祐間進士曾爲柳州軍事參軍與集中先大夫述一首符合又載得禮長子名彥輔字伯强登政和進士次子彥平字季岑號次山登宣和進士建炎初仕至吏部郎中出提點湖南刑獄載其世系名字科第仕履皆一一條晰然則撰此集者乃黃彥平所謂次岑次山季岑者或傳寫訛異或偶以字行耳至其集名三餘當取三國董遇三餘讀書之意宋史作玉餘亦字形相似而誤也彥平在靖康初坐與李綱善貶官南渡後數上劄子論事多所建白其論賞罰一疏持論尤爲平允厥後劉光世吕祉得失卒爲所料如操劵然亦剛正有識之士矣又張端義貴耳集曰馬子方作守令幕下黃次山作啟與廟堂不入意因自作之有云方𠦜九之年買臣自知其將貴當乙巳之歲淵明已賦其歸來固不敢自比於古人欲以此折衷於夫子黃大服云云是其虚心從善異乎一長自足者宜其文之工也今據永樂大典所存編爲賦詩二卷雜文二卷存其文併以存其人焉
</p>
<div class="section" id="title-30"><h2>
	大隱集十卷<span class="jiazhu">永樂大典本</span>
</h2></div>
<p class="em2">
	宋李正民撰正民有已酉航海記已著錄正民宋史無傳事蹟始末不可考惟據航海記所述知其高宗時爲中書舍人嘗奉使通問隆祐太后而已今以集中諸表考之則在朝嘗爲給事中禮部吏部侍郎在外嘗知吉州筠州洪州湖州温州婺州淮寧府敭厯頗久晩予宫祠以歸又考徐夢莘三朝北盟會編載紹興十二年五月金元帥來書云汴梁留守孟庾陳州太守李正民及畢良史者比審議使蕭毅等囘具言江南嘗詢訪此人今並委沿邊官司發遣前去六月金人放東京留守孟庾知陳州李正民還云云是正民於知陳州時嘗爲金人所獲以和議成得還集中南歸詩所云淪身絶域久睽孤投老歸來鬢髮疎者蓋即其事特孟庾以東京附金歸後高宗棄不復用而正民屢更任使終始弗替則其在金朝當猶未至於失節特史文闕畧不能得其詳耳其集見於宋史藝文志者三十卷傳本久佚惟嘉興府志載其海月亭詩一首今據永樂大典所載掇拾編次釐爲文六卷詩四卷中多中書制誥之作温潤流麗頗近浮溪其詩亦妍秀可誦在南渡初猶不失爲雅音焉
</p> 



</div></body></html>