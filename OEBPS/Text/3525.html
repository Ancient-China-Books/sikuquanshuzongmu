<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百十·子部二十（術數類存目一）</title></head><body><div id="text">

<p>
<strong>欽定四庫全書總目卷一百十</strong>
</p>
<div class="section" id="title-0"><h1>
	子部二十
</h1><hr/></div>
<div class="section" id="title-1"><h2>
	術數類存目一
</h2></div>
<div class="section" id="title-2"><h2>
	正易心法一卷<span class="jiazhu">兩淮鹽政採進本</span>
</h2></div>
<p class="em2">
	舊本題宋麻衣道者撰凡四十二章章四句句四言又題希夷先生受併消息交獻通考載李潛序云得之廬山異人馬端臨註曰或云許堅又載張栻跋亦信爲陳摶所傳惟朱子語錄曰此書詞意凡近不類一二百年文字如所謂雷自天下而發山自天上而墜皆無理之妄談所謂一陽生於子月而應於卯月乃術家之小數所謂曲破體之乃成全體則爐火之末技所謂人間萬事悉是假合乃佛者之幻語必近年術數末流道聽塗說掇拾老佛醫卜諸說之陋者以成此書後二年守南康有前湘陰主簿戴師愈者求謁即及麻衣易因復扣之宛然此老所作欲馳報敬夫敬夫巳下世時當塗守李侍郎壽翁雅好此書亟以書來日即如君言斯人而能爲此書亦吾所願見幸爲津致之戴不久即死而夀翁亦得請西歸矣又曰麻衣易是戴師愈所作太平州刋本第二跋即其人也昨親見之甚稱此易以爲得之隠者問之不肯明言其人某適到其家見有一冊襍錄乃戴公自作其言皆與麻衣易說相類及戴死其子弟將所謂易圖來看乃知眞戴所自作也觀此二則則是書之僞妄審矣
</p>
<div class="section" id="title-3"><h2>
	翼玄十二卷<span class="jiazhu">永樂大典本</span>
</h2></div>
<p class="em2">
	宋張行成撰行成有易通變已著錄案行成進書狀曰始得邵氏書旣得司馬氏書潛思力索久乃貫通考之於易無所不合因著翼玄十二卷以明揚雄之易又曰揚雄作太玄義本連山自蓍言之易用七二極少陽也太玄用三十三五六之合十一而三天也自象言之周易體八用六天包地之數也太玄體四用三地承天之數也云云蓋所進七易之一也朱彝尊經義考注云未見今檢永樂大典尚載其本然太玄巳贅翼更蛇之足矣
</p>
<div class="section" id="title-4"><h2>
	太玄别訓五卷<span class="jiazhu">兩江總督採進本</span>
</h2></div>
<p class="em2">
	國朝劉斯組撰斯組有撥易堂易解已著錄是編解釋揚雄太玄各以韻語發揮其義意欲以奥崛配雄然原書詞意艱深所以待註註又僻澁使人不解是亦何取於註乎
</p>
<div class="section" id="title-5"><h2>
	皇極經世書類要九卷<span class="jiazhu">永樂大典本</span>
</h2></div>
<p class="em2">
	宋鍾過撰過字益齋廬陵人其書作於咸淳中吳應丑序云鍾君取邵子之書類之圖即書書即圖矣其類之目曰道曰太極曰陰陽而以外篇之文分附之考皇極經世外篇本邵子門人所記故張行成亦别爲編次此書捃拾排纂初無所發明更不及行成之索隠矣
</p>
<div class="section" id="title-6"><h2>
	皇極經世節要<span class="jiazhu">無卷數　浙江范懋柱家天一閣藏本</span>
</h2></div>
<p class="em2">
	不著撰人名氏浙江遺書目錄題元周爽撰案朱彝尊經義考載經世節要宋周奭著奭湘鄉人乾道間嘗與胡安國張栻游潛心於易云云則是周奭非周爽是宋人非元人也然書中推歩元會運世至於明嘉靖辛巳登極壬午改元則又非奭之舊本矣蓋明人所附益也
</p>
<div class="section" id="title-7"><h2>
	皇極經世書說十八卷<span class="jiazhu">内府藏本</span>
</h2></div>
<p class="em2">
	明朱隠老撰隠老字子方號灊峯豐城人洪武中大學士朱善之父蓋元末明初人也隠老以邵子皇極經世義趣深奥學者猝不能得其說因以己意訓解凡邵子所未及者皆折衷而論定之若邵子所自爲說者則又姑取至淺近之理以爲之指示欲令讀者易得其津涯然邵子作此書其大旨主於推歩隠老乃多講義理而於數學罕所發明則仍未能得其綱領也
</p>
<div class="section" id="title-8"><h2>
	皇極經世書傳八卷<span class="jiazhu">河南巡撫採進本</span>
</h2></div>
<p class="em2">
	明黃畿撰畿字宗大香山人黃佐父也是書有佐附記曰皇極經世未有全書先君得諸道藏手自錄之今性理所載乃蔡西山指要非其全也祝泌氏鈐以泰爲元六十四卦皆用四爻與邵子異矣廖應淮元元集從之惟朱隠老始宗本旨爲之說然未盡也先君自成化乙巳隠居粤洲草堂始悟氣以六變體以四分用九則三十六宫用六則二十四閏聲音律吕圓唱方和而後乾坤坎離用焉天地萬物之理貫於一矣又稱凡所注釋有未備者佐附以膚見則推歩也年月日時分杪晝夜進退積成一元消長則命算工補其闕焉然則是書佐所續成也又稱畿有自序此本無之殆傳寫佚脫矣
</p>
<div class="section" id="title-9"><h2>
	皇極經世心易發微八卷<span class="jiazhu">江蘇巡撫採進本</span>
</h2></div>
<p class="em2">
	明楊向春撰向春字體元號野厓普洱人是書推衍皇極經世舊說立占卜之法惟論干支生尅五行制化蓋方技家言非說易之書也自稱六卷而隆慶二年鄧世芳序稱八卷與此本合據世芳序是書一刻於大理再刻於京師及在武定又集前刻之未備者刻之蓋自序乃初刻時作此則増定之本耳
</p>
<div class="section" id="title-10"><h2>
	皇極經世攷三卷<span class="jiazhu">安徽巡撫採進本</span>
</h2></div>
<p class="em2">
	國朝徐文靖撰文靖有禹貢會箋已著錄是編首列邵子起算之術括爲二圖一曰數皆不離於五圖一曰皇極經世一元圖皆櫽括王湜節要爲之末附三十六宫解引鄭康成乾鑿度注及黃帝素問太乙游九官之說爲證皆因論邵子之學偶及之其大旨則以竹書紀年駁經世紀年之誤上起唐堯甲子下迄秦始皇甲寅備列干支訂其同異考顧炎武日知錄備論自王莽以前古人不以甲子名歲厯引爾雅周禮注左傳史記吕氏春秋賈誼鵩賦漢書許愼說文考據甚明今本竹書不用歲陽歲名而如後世題甲子是即明人作僞非汲冡舊文之證邵子之學無所不窺而所推帝王年數無不與竹書相左絶無一言之攷正是又今本晚出邵子未見之證乃文靖不以經世疑竹書而反以竹書攻經世蓋文人愛奇嗜博不加詳攷遂至顛倒是非毛漸三墳自鄭樵之外宋以來人人知其僞而文靖乃據以作竹書前編其信竹書亦猶是矣
</p>
<div class="section" id="title-11"><h2>
	洪範九疇數解三卷<span class="jiazhu">兩淮鹽政採進本</span>
</h2></div>
<p class="em2">
	明熊宗立撰宗立有素問運氣圓括定局立成已著錄朱彝尊經義考載是書作八卷與此本不符然彝尊註曰未見恐傳聞訛異也初蔡沈作洪範九疇數未竟而卒今載於性理大全及永樂大典中者皆非完本故天台謝無楙序稱其享數弗遐釋數未備猶有遺恨宗立訓釋其書復因沈之法而廣之如沈書釋數之詞僅有潛之一數餘但虛標數曰字而並闕其文宗立皆一一補作又沈書以原沖從公中用分戎終九數爲九疇之綱宗立則因而重之各衍爲八十一數如焦贑易林以一卦衍六十四卦之例排定緝綴遂爲完書所註推闡易義曲相比附百方牽合使之成理亦頗能自申其說惟不註孰爲沈之原文孰爲宗立之續補體例龎襍茫無端緒非沈原書尚存幾不知是書爲誰作是亦自明以來刋古書者之積習矣
</p>
<div class="section" id="title-12"><h2>
	洪範圖解二卷<span class="jiazhu">浙江吳玉墀家藏本</span>
</h2></div>
<p class="em2">
	明韓邦奇撰邦奇有易學啟蒙意見已著錄是編因蔡沈洪範皇極内外篇復爲圖解於每疇所分之九字係以斷語俾占者易明其揲蓍之法與易之蓍卦相同所言休咎皆本於洪範亦與易象相表裏蓋萬物不離乎數而數不離乎奇偶故隨意牽合無不相通云
</p>
<div class="section" id="title-13"><h2>
	洪範皇極注四卷<span class="jiazhu">江西巡撫採進本</span>
</h2></div>
<p class="em2">
	明李經綸注國朝湯倓增注經綸有禮經類編已著錄倓號漫湖南豐人經綸先注此書名曰範數觀通倓又改此名凡書中稱漫湖日者皆倓說也其書首卷著揲法筮占說辨諸條以下則分内外篇末綴以範數之分而每卷皆系以圖蓋專爲占筮而作朱彝尊經義考載經綸有詩教考極駁其宗王柏之說删改聖經蓋亦好異之士此書則彝尊不載不知原本之卷數中間經倓更定殆亦非其舊帙矣
</p>
<div class="section" id="title-14"><h2>
	皇極數鈔二卷<span class="jiazhu">江西巡撫採進本</span>
</h2></div>
<p class="em2">
	國朝陶成撰成南城人康熙己丑進士官翰林院編修其書以洛書印合河圖而推其數以占卜上卷採掇蔡沈之說下卷採掇李經綸之說而推衍以己意大旨重一爲三重三爲九九復合一爲十以通河洛之數夫奇偶相乘無不可以成數成遽謂蓍之生也每一莖而百根可爲大衍之數者二筮易已用其一安知非儲其一以待蔡子數筮之用是剽易之旁支儼然欲以配易矣蔡沈何人乃可與羲文周孔並言也
</p>
<div class="section" id="title-15"><h2>
	洪範皇極補六卷<span class="jiazhu">江西巡撫採進本</span>
</h2></div>
<p class="em2">
	國朝劉世衢撰世衢字何甫永新人是書成於康熙甲子以蔡沈洪範數爲未竟之書謝無楙之注釋亦未詳備因補圖數釋二篇序數釋三篇對數釋一篇蒙數原本闕疇傳豫數原本闕注釋皆一一補之又補繫九小數詞凡書中低一格者皆世衢所續也書本四卷别以凡例雜論原序各圖數總名爲一卷冠於首又以五行等十二圖及其弟世履所作五六天地之中合賦一篇爲一卷附於末
</p>
<div class="section" id="title-16"><h2>
	易範同宗錄<span class="jiazhu">無卷數　江西巡撫採進本</span>
</h2></div>
<p class="em2">
	國朝李灝撰灝字柱文卷首自署日南豐而前有雍正丁未自序又自署曰嘉禾未之詳也其說取劉歆河圖洛書相爲經緯之義以易與洪範合而一之分三篇一曰河洛其總綱也二曰易卦三曰範數其兩目也河洛列圖書表裏之圖易象列供羲卦圖文王之易周公之易孔子之易而終以揲法占法範數列箕子之範九峯蔡氏之範寅淸李氏之範附以所作數詞又附改定蔡氏占法夫圖書之說糾紛極矣牽洛書以解易已爲附會又必取洪範以合於易其說於是益支且以易爲蓍筮範爲龜卜是又因龜文之說而綴合爲一於古亦無據也
</p>
<div class="section" id="title-17"><h2>
	洪範補注五卷<span class="jiazhu">兩江總督採進本</span>
</h2></div>
<p class="em2">
	國朝潘士權撰士權有大樂元音已著錄是編増補蔡沈之書而於原書之外復多所附益首卷爲疇詞蔡沈原本自潛而下無數曰云云其理曰云云以下則全無之皆士權所増入二卷爲蔡氏内篇分章析節闡其大旨外篇三卷則皆士權自撰合蓍龜卜筮五行卦氣聲音律吕交互言之
</p>
<div class="section" id="title-18"><h2>
	易十三傳十三卷<span class="jiazhu">浙江汪啟淑家藏本</span>
</h2></div>
<p class="em2">
	不著撰人名氏朱彝尊經義考亦云未詳誰作第知爲嘉靖間人其說以乾上九爻爲一傳次以姤及大過十二爻每爻爲一傳合十三爻共成十三傳各証以厯代紀年蓋倣皇極經世而作然於六十四卦相生圖則又不主邵子之說邵博聞見後錄記有邱濬者以易數推元豐元年當豐卦意其學即此術也論多穿鑿其於歴代事蹟亦皆附會蓋術數家之支談渺無闗於經義者矣
</p>
<div class="section" id="title-19"><h2>
	性理三書圖解九卷<span class="jiazhu">江蘇巡撫採進本</span>
</h2></div>
<p class="em2">
	明韓萬鍾撰萬鍾有象緯彚編已著錄此云三書者易學啟蒙律吕新書洪範皇極内篇也皆本無性理之名萬鍾蓋以永樂中修性理大全載此三書故從其後而追題之也原序稱此書於啟蒙有遇卦之卦之殊於律吕有管孔之異於皇極辨止戎之訛明象占之義今按其書於啟蒙考變占之三十二圖每爻必自一爻變至六爻皆變者依爻位逐次列之而各繫爻辭於下蓋本之韓邦奇啟蒙意見殊爲繁複其於遇卦之卦並無發明律吕管孔仍經一圍三最疏之率亦毫無是正至燕樂字譜大吕太蔟夾鍾淸各用五字而以上下緊别之蓋唐宋相傳之舊法所以取夾鍾爲二十八調之準萬鍾於四淸祗列黃太夾而遺大吕淸聲又云旋宫之法未考是其於燕樂尚茫莊無據何論雅樂耶皇極内篇係八之八戎小數縱橫當以悔凶休祥平灾咎吉吝爲次刋本誤以止之縱數列爲戎縱萬鍾據數正之則所考良是然蔡沈此書非聖人而作易御定性理精義已以僣經斥之世亦無用以占者其謬否正無庸深辨耳
</p>
<div class="section" id="title-20"><h2>
	範衍十卷<span class="jiazhu">浙江巡撫採進本</span>
</h2></div>
<p class="em2">
	明錢一本撰一本有像象管見已著錄是編以聖人則書敘疇以龜坼爲卜法後世蓍重而龜卜不傳太元皇極皆根據洛書而作朱子議其爲零星補凑因摹倣易象以龜求洛書之舊契原數以爲兆綜九章以考占演爲繇詞並自爲音釋卷首冠以衍法仿靈碁經之例而小變之又總論疇數之義綴於卷末其意欲以補蔡沈書所未備然蔡沈書亦何必補也
</p>
<p class="margin2">
	謹按推演洪範始自蔡沈故凡因沈書而作者並類從編次惟此及顧昌祚舒俊鯤書雖以範衍衍範洪範圖說爲名而與蔡氏各自爲說故仍以作者之時代爲次
</p>
<div class="section" id="title-21"><h2>
	太微經二十卷<span class="jiazhu">河南巡撫採進本</span>
</h2></div>
<p class="em2">
	明文翔鳳撰翔鳳字天瑞號太靑三水人萬曆庚戌進士官至太僕寺少卿其作此書蓋以擬易凡四經十二贊十二圖六十四緯四表爲一百篇其卦畫以白黑代連斷每卦分上中下始於四象重之爲十六星參之爲六十四傃三百八十四斯又參其畫爲十爲乂爲丄爲丅凡策數二萬四千五百六十以參兩之法乘河圖之數推之爲日數十八萬兆以太微之變爻交太元之變爻推之爲月數一萬億兆四經者一曰昱經以律天道二曰廱經以律王道三曰堯經以律聖道四曰顥經以律神道以四經會八卦列之贊圖合以緯表爲二十卷大旨以周子太極圖說言無極爲未安故據虞書道心惟微語命此名又以揚雄太元與厯數合而易理未協司馬光潛虛則參差不倫邵子開物閉物之數止推至八萬餘年猶有所極因旁通交闡積二十六年而其書始成其用力亦云勤至然易象之精微六十四卦具闡之矣所應發揮者十翼已發揮之矣外此皆聖人所不言也聖人所不言而術數家必强言之其支離轇轕也固宜如翔鳳者所謂誤用其心者歟
</p>
<div class="section" id="title-22"><h2>
	說疇一卷<span class="jiazhu">江蘇巡撫採進本</span>
</h2></div>
<p class="em2">
	明喬中和撰中和有說易已著錄是編凡分五目一曰正誤皆踵宋元諸儒錯簡之說顚倒經文之序二曰釋次明五行之序其云五星惟金水三十度殊不可解按金水附日而行日行一度而又有遲疾順逆之差此云三十度是統以月計之矣三曰廣形推衍五行之類其云百餌爲金薑汁爲金之類分配牽强毫無確據四曰辨是以十爲洛書九爲河圖申劉牧之說亦空言聚訟五曰卜繇以雨霽蒙驛克錯綜相乘爲二十有五分屬五方每方得五九四十五疇各係以詞如易林之體末爲用骰代龜說殆與盧氏籖易同一兒戱如其說則神祠珓盃其法更捷何必紛紛然繳繞河洛乎
</p>
<div class="section" id="title-23"><h2>
	河圖發微<span class="jiazhu">無卷數　江蘇巡撫採進本</span>
</h2></div>
<p class="em2">
	明陳士槐撰士槐字植甫莆田人明季諸生是書大義以天一地二至天九地十爲河圖之位因位而後有數位變五數變十凡干支卦爻皆以十數推之又自二畫推之至千六百七十七萬有奇而止又云有河圖之卦斯有伏羲之卦其法以五陰五陽彼此交變而成者謂之位變以一至十之數乘一而得者謂之數變以三畫積至十畫云用三用四至用十者爲河圖之卦皆零星補奏非出天然至作河圖卦於羲卦之上益杜撰矣襍說二篇謂厯家種種不一總之以九百四十分爲一度不知日法各家不同九百四十分特太初法耳士槐不明歲差之理取十九年一章奇零不盡之數以爲定率殊未考盈縮之變謂握機八陣前後邊各四曰風雲左右邊各四曰天衡並爲定局亦不知奇正相生之妙矣至云孔子爲一世佛伯魚二世佛子思三世佛育聖以上過去佛衍聖以下未來佛尤不經之甚矣
</p>
<div class="section" id="title-24"><h2>
	䃤庵槧一卷<span class="jiazhu">浙江注啟淑家藏本</span>
</h2></div>
<p class="em2">
	明陳藎謨輯藎謨有皇極圖韻已著錄此木乃所集與黃道周往復書札四篇首爲崇禎甲戌藎謨論洞璣書次爲道周答書次亦道周所作三易皇極答而以藎謨論律吕一書附之其說不一無類可入以所論多律曆之學姑附之術數家焉
</p>
<div class="section" id="title-25"><h2>
	參兩<span class="jiazhu">無卷數　浙江巡撫採進本</span>
</h2></div>
<p class="em2">
	不著撰人名氏凡四十一目起參兩圖說訖靜生圖說大約仿太元潛虛元包洞極之類而益加以詭異其圖天止一白圖圈圖地於白圈中加一黑方圖人於黑方中又一白圈即以是爲卦畫其中曰甹者猶易之有爻元之有測虛之有辭也其曰譓者猶易之有象元之有贊虛之有變解也大旨以日月星漢雲霞風雨露霜雷電霧虹雪爲在天成象山石金火水田木穀絲鹽爲在地成形而以參天兩地括形象之隤率煩碎支離不可究詰
</p>
<div class="section" id="title-26"><h2>
	衍範二卷<span class="jiazhu">江蘇巡撫採進本</span>
</h2></div>
<p class="em2">
	國朝顧昌祚撰昌祚號忍園婁縣人康熙中舉人官江夏縣知縣降補萊州府經厯是編附刻其于成天文集之前首爲三圖一曰皇極圖中爲小圈其狀如轂圈内書一誠字外爲大圏其狀如輞而界畫以三十二線其狀如輻一曰老子之極圖三圏相函如射的而中一小圈書一虛字一曰佛氏之極圖兩圈如月之暈而虛其中别畫一小圈於外書一空字上卷自爲之說下卷引經以証之大旨以洪範皇極貫注萬理萬事故名曰衍範自朱子傳周子太極圖儒者尊爲道學正胍上接孔子後來講學者遂紛紛作圖以希追配此亦其一矣
</p>
<div class="section" id="title-27"><h2>
	畫前易衍<span class="jiazhu">無卷數　江西巡撫採進本</span>
</h2></div>
<p class="em2">
	國朝徐燦撰燦字朗亭號玉峯崑山人乾隆辛酉舉人其書以太極函三兼綜河洛理數取周子太極圖說引而伸之以爲交兆又採古今格言復益以已說爲占詞法用太極化十六事爲綱曰順曰矯曰潛曰建曰照曰勁曰近曰約曰折曰止曰囘曰宜曰煉曰脫曰經曰緯以十六事相錯得二百五十六每事各爲五兆曰合五曰八三曰九二曰七四曰六五皆有占詞合爲一千二百八十兆其占法以一百二十子陰黒陽白各半揉和先拈一字居中以應天一之數尚虛中位四數俟後積數補之次於前後左右按次列十一數衍之謂十六兆内消象純黑圈息象純白圏交兆純陽數者陽極生陰下半圏黑純隂數者陰極生陽下半圈白若方數不符消息犯重者不列又以十六綱配二十四氣前此言數學者所未有也自序謂夢周子二程子各書一三字見示又授筆一枝冊一帙顔曰畫前易因衍爲此書云云可謂語怪矣
</p>
<div class="section" id="title-28"><h2>
	濬元十六卷<span class="jiazhu">兩江總督採進本</span>
</h2></div>
<p class="em2">
	國朝張必剛撰必剛有三禮會通已著錄是編以歲時氣候著爲論說先爲五圖首元運圖次立數圖次平數圖次平數奇圖次平數偶圖次乃以一歲二氣三元四時五行六運十二月二十四氣三十六旬四十八弦六十子午七十二候爲目每目發端立義爲正文次爲系說次爲贊辭必剛自言其著述之意謂易之卦爻彖象先事立文春秋之征伐會盟後事立文至於歲時節候終古共是事即共是文幽明俯仰遠取近徴參伍錯綜抉摘發揮於觀象玩辭觀變玩占之義可以竊附云云其議論宛轉闗生大致本張行成易通變之說而益漫衍之未嘗不執之成理而以爲易之本旨則非也至所云天地輪磑之象也日月者行輪磑之蚍蜉也即古人蟻磨之喻又云時與節令鏤畫輪磑之寸度齒行也物候輪磑中之穀滓也即太元陰陽相磑物成雕離若是若非之旨特小變其字句又其前所載諸圖由一歲而二氣而三元四時五行六運累之爲圖算家尖堆法也六角全圖以六起數四角奇偶二圖一以四起數一以八起數算家平堆法也亦改易其名目爾
</p>
<div class="section" id="title-29"><h2>
	洪範圖說四卷<span class="jiazhu">侍講劉亨地家藏本</span>
</h2></div>
<p class="em2">
	國朝舒俊鯤撰俊鯤字潛夫潄浦人其自序云因欽定易圖說得洪範九疇之數兼得八十一疇之全數於欽定書圖說得洪範九疇之名兼得八十一疇之本名從此衍之分元會運世四卷元日述舊聞會曰形今意運曰釋名義世曰通數占各爲之圖附以論說述舊聞以河圖洛書爲主形今意以衍範數爲之釋名義則自五行以至六極皆有詮解通數占則仿皇極經世之意推元會之數蓋自爲一家之學非經文本義如是也
</p>
<div class="section" id="title-30"><h2>
	演極圖說四卷<span class="jiazhu">浙江廵撫採進本</span>
</h2></div>
<p class="em2">
	國朝秦錫淳撰錫淳字沐雲臨海人是書推演周子太極之說第一卷爲機極圖衍極圖發明太極初生陰陽之旨卷二爲六陽六陰十二節氣卷三論天象卷四論天象而終以潮候亦各爲圖論發明陰陽變合之理於萬事萬物一一求其所以然大抵皆以臆見推測也
</p>
<p class="em2">
	右術數類數學之屬二十九部一百六十六卷<span class="jiazhu">内五部無卷數</span>皆附存目
</p>
<div class="section" id="title-31"><h2>
	黃石公行營妙法三卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏後有總論稱黃石公以授張子房者蓋亦術家所假托也上卷論日月星辰風雲氣候中卷論鳥雀禽獸下卷間取六壬天罡遊都之說詞義殊爲淺陋卷首有望江南詞百餘首即世所稱李衛公望江南而又襍以他占法尤爲叢襍
</p>
<div class="section" id="title-32"><h2>
	東方朔占書三卷<span class="jiazhu">浙江范懋柱家天一閣藏本</span>
</h2></div>
<p class="em2">
	原本前後無序跋所載皆測候風雲星月及太歳六十年豐凶占驗之法其詞皆鄙俚不文按隋書經籍志有東方朔占一卷東方朔書二卷東方朔書鈔二卷東方朔占候水旱卜人善惡一卷蓋古來襍占之書託於朔者甚多然考蔡絛西淸詩話曰都人劉克者窮該典籍之事多從之質嘗謂杜詩元日到人日未有不陰時人知其一不知其二惟杜子美與克會耳起就架上取書示余東方朔占書也歲後八日一日雞二日犬三日豕四日羊五日牛六日馬七日人八日穀其日晴所主之物育陰則災云云今本無此語知非劉克所見之舊又考北史魏收傳云魏帝宴百僚問何故名人曰皆莫能知收曰晉議郎董勛荅問禮俗云正月一日爲雞二日爲狗三日爲猪四日爲羊五日爲牛六日爲馬七日爲人云云不言出東方朔則劉克所見之占書巳出依託此又僞本中之僞本也
</p>
<div class="section" id="title-33"><h2>
	乙巳占畧例十五卷<span class="jiazhu">兩淮鹽政採進本</span>
</h2></div>
<p class="em2">
	舊本題唐李淳風撰皆雜占天文雲氣風雨並及分野星象之說按淳風有乙巳占十卷蓋以貞觀十九年乙巳在上元甲子中書作於是時故以爲名唐志宋志所載卷數並同惟宋志别出有乙巳指占圖經三卷不言何人所撰而無此書尤袤遂初堂書目焦竑國史經籍志亦僅載乙巳占不云别有畧例檢永樂大典絶無一字之徵引可知明以前無此書矣錢曾述古堂書目始以乙巳占乙巳畧例二書並列而又不言其所自來考朱彝尊曝書亭集有乙巳占跋是其書近時尚存今特偶未之見耳彝尊所論分野以此本相較皆參錯不合且所占至於天寳九載其非淳風所作甚明書中援引亦多龎雜無緖疑後人取開元占經與乙巳占之文參互成書而别題此名託之淳風也
</p>
<div class="section" id="title-34"><h2>
	玉曆通政經二卷<span class="jiazhu">浙江巡撫採進本</span>
</h2></div>
<p class="em2">
	舊本題唐李淳風撰歷代史志及諸家書目皆不載惟陳振孫書錄解題有之卷數與今本合蓋南宋人所依託也天文占驗多不足憑此書不過採摭唐以前各史天文五行諸志畧損益之即眞出淳風亦無可取况僞本乎
</p>
<div class="section" id="title-35"><h2>
	觀象玩占五十卷<span class="jiazhu">浙江吳玉墀家藏本</span>
</h2></div>
<p class="em2">
	舊本題唐李淳風撰凡日月五緯經星雲漢彗孛客流雜氣以及山川陸澤城郭宫室營壨戰陣皆著於占而陰晴風雨雹露霜霧咸附錄焉於日月之交會五星之退留今所預爲推歩歲有常經者亦往往斷以占候即日月所不至五星所不經者亦虛陳其象殊不足憑考舊唐書經籍志有淳風乙巳占十卷皇極厯一卷河西甲寅元厯一卷緝古算術四卷綴術五卷新唐書藝文志有淳風注周髀二卷注五經算術二卷注張邱建算術經三卷注海島算經一卷注五曹孫子等算經二十卷注甄鸞孫子算經三卷天文占一卷大象元文一卷乾坤秘奥七卷法象志七卷太白通運逆兆通代記圖一卷宋史藝文志有淳風太陽太陰賦一卷日月氣象圖五卷上象二十八宿纂要訣一卷日行黃道圖一卷九州格子圖一卷陳振孫書錄解題有淳風玉厯通政經三卷尤袤遂初堂書目有淳風運元方道不載卷數錢曾讀書敏求記有淳風天文占書類要四卷乾坤變異錄四卷夫古書日亡而日少淳風之書獨愈遠而愈増其爲術家依託大槩可見矣
</p>
<div class="section" id="title-36"><h2>
	玄珠密語十七卷<span class="jiazhu">浙江巡撫採進本</span>
</h2></div>
<p class="em2">
	舊本題唐王冰撰冰有黃帝素問注已著錄素問序稱詞理秘密難粗論述者别撰玄珠以明其道則冰實有玄珠一書然考冰爲寳應時人官至太僕令而此書序中有因則天理位而乃退志休儒之語時代事迹皆不相合其書本素問五運六氣之說而敷衍之始言醫術浸滛及於測望占候前有自序稱爲其師玄珠子所授故曰玄珠密語又自謂以啟問於玄珠故號啟玄然考冰所注素問義藴宏深文詞典雅不似此書之迂怪且序末稱傳之非人殃墮九祖乃粗野道流之言序中又謂余於百年之間不逢志求之士亦不隠没聖人之言遂書五本藏之五岳深洞中是直言藏此書時其年已在百歲之外居然自號神仙矣尤怪妄不可信也宋高保衡等校正内經云詳王氏玄珠世無傳者今之玄珠乃後人附託之文耳雖非王氏之書亦於素問十九卷二十四卷頗有發明則宋時已知其僞明洪武問吕復作羣經古方論云密語所述乃六氣之說與高氏所指諸卷全不侔則吕復所見者併非高保衡所見又僞本中之重儓且鄭樵通志畧稱玄珠密語十卷吕復亦稱十卷而此本乃十七卷則後人更有所附益又非明初之本矣術家假託古人往往如是不足詰也其書舊列於醫家今以其多涉禨祥故存其目於術數家焉
</p>
<div class="section" id="title-37"><h2>
	通占大象曆星經六卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏首題原缺文一張書末亦有脫佚每卷第一行有薑七薑八等字用千字文記數蓋道藏殘本也大抵每星爲圖而附以占說有宋汴蔡幽諸州名似是唐人之詞始於紫微垣之四輔由角亢厯二十八舍至壁宿而止然多舛誤次第亦顚倒不倫蓋已爲傳抄者所竄亂矣
</p>
<div class="section" id="title-38"><h2>
	天文鬼料竅<span class="jiazhu">無卷數　兩江總督採進本</span>
</h2></div>
<p class="em2">
	不著撰人名氏考鄭樵通志稱歩天歌只傳靈臺不傳人間術家秘之名曰鬼料竅即歩天歌也而錢曾讀書敏求記稱天文機要鬼料竅十卷前半詳解丹元子之說後則兼采衆論附列諸圖而終以汪黙渾天註疏張素宗渾象圖說合二說觀之蓋歩天歌稱鬼料竅特轉相珍秘之隠語而未嘗竟改書名後人因樵此言遂輯鬼料竅一書而摭歩天歌於其内以實而論則鬼料竅該歩天歌歩天歌不該鬼料竅以名而論則歩天歌兼鬼料竅鬼料竅不兼歩天歌也此本所載與歩天歌多有異同所註占語亦多冗濫又不載汪張二家之書巳非錢曾之所見蓋儒者講求古義務得源流稍篤實者皆不敢竄亂舊文方技家一知半解則必以新說相附益此不知何人所敗而仍冐原名耳
</p>
<div class="section" id="title-39"><h2>
	天文主管一卷<span class="jiazhu">浙江范懋柱家天一閣藏本</span>
</h2></div>
<p class="em2">
	首題明昌元年司天臺少監賜紫金魚袋臣武亢重行校正蓋金章宗時經進之書按金史百官志司天少監秩從六品而武亢姓名不見於紀傳惟王鶚汝南遺事曰哀宗天興二年右丞仲德奏前司天臺管勾武禎男亢<span class="jiazhu">原註曰徐州人氏</span>習父之業精於占候上遣人召之旣至與語大悅即命爲司天長行亢數言災咎動合上意是年九月敵人圍蔡亢預奏十二月初三日攻城及期果然上復問何日當解亢曰直至明年正月十三日城下無一人一騎明年正月城陷十三日撤營去其數精妙如此云云則亢乃哀宗末人不應章宗時已爲司天臺少監校正此書疑其出於託名故時代舛異也其書諸家皆未著錄惟晁氏寳文堂書目有之所載恒星及五星次舍占說皆頗明析而繪圖舛錯者多末附周天立象賦一篇及五星休咎賦各一篇題曰李淳風撰其詞亦不類唐人錢曾讀書敏求記有明李泰天文主管釋義三卷稱依丹元子歩天歌分布垣舍之星爲主當即詮釋此書而作然不言及此書殆曾偶未之見耶
</p>
<div class="section" id="title-40"><h2>
	戎事類占二十一卷<span class="jiazhu">浙江巡撫採進本</span>
</h2></div>
<p class="em2">
	元李克家撰考江西通志李克家字肖翁南昌富州人至正末任本學教諭遷遼陽儒學提舉即其人也是書取兵家占候采輯成編卷首爲天象圖分野圖中分天類日類月類星野類星類風類雲氣類蒙霧類虹霓類雨雹類雷電類霜露類氷雪類五行類時日類厭勝類凡十五門夫天遠人邇非私智小數所能窺此甲彼乙徒熒衆聽至於厭勝尤屬鬼謀郭京六甲神兵豈足以拒金源耶此眞妖妄之言法所必斥者也
</p>
<div class="section" id="title-41"><h2>
	天文秘畧<span class="jiazhu">無卷數　浙江吳玉墀家藏本</span>
</h2></div>
<p class="em2">
	舊本題新安胡氏撰不著名字其書雜採占候之說而附以歩天歌所陳測騐大抵牽引傅會純駁溷淆不出術士之技前有劉基序詞旨膚淺基集亦不載殆妄人所依托也
</p>
<div class="section" id="title-42"><h2>
	淸類天文分野之書二十四卷<span class="jiazhu">兩江總督採進本</span>
</h2></div>
<p class="em2">
	明劉基撰基有國初禮賢錄已著錄此書乃洪武中奉勅所作案星土之說本於周禮保章氏而其占錯見左氏傳中其法以國分配漢晉諸志少變其例以州郡分配以天之廣大而僅取中國輿地分析隸屬本不足信基作此書更以一州一縣推測躔度剖析毫釐尤不免於破碎特其不載占驗爲差勝術家附會之說然旣不占驗何用更測分野於理均屬難通蓋附會相沿雖以基之學識亦不能盡破拘墟之見也
</p>
<div class="section" id="title-43"><h2>
	白猿經風雨占候說一卷<span class="jiazhu">浙江范懋柱家天一閣藏本</span>
</h2></div>
<p class="em2">
	舊本題明劉基註是書前有洪武四年基自序案明史藝文志天文類載有白猿經一卷不著撰人疑即是書書中專論風雨雷電霪旱晦明之兆末附以日星雲氣圖殆好事者於天文祥異書中掇拾而成註文及序亦淺陋決非基作考沈士謙明良錄畧曰基以洪武八年四月卒以天文書授子璉使俟服闋進且戒之曰無令後人習也然則基之術數且不肯傳其子孫又安有此種註釋流傳於世乎
</p>
<div class="section" id="title-44"><h2>
	神樞鬼藏經二卷<span class="jiazhu">浙江巡撫採進本</span>
</h2></div>
<p class="em2">
	不著撰人名氏首題南極冲虛妙道眞君蓋道家所依托前有自序稱輯爲三卷分十一章條陳一百一十九事今此本祗分上下二卷殆又傳抄者所併也上卷載風雲陰晴之占以知歳時豐歉下卷襍述靑烏家言相第宅吉凶推小兒年命末及觀物拆字斬三尸驗神光所言極冗雜不倫自序又謂内篇有神遁天奇之秘勿敢輕泄附諸别錄亦誇誕不足信書中有皇明洪武語蓋明初人所爲也
</p>
<div class="section" id="title-45"><h2>
	象緯全書<span class="jiazhu">無卷數　兩淮鹽政採進本</span>
</h2></div>
<p class="em2">
	不著撰人名氏觀卷末自跋蓋明萬曆中人跋稱監臺疇人子弟分科各習一藝算者昧於象占占者不達數意須用象數相參考其同異則亦司天之官也其書前列七政二十八宿變異及風角星氣諸術分類頗詳然大抵雜引諸占書參以史事無所考正末爲太陽行度立成諸表蓋即所謂象數相參者然言象者逾十之九言數者不及十之一也
</p>
<div class="section" id="title-46"><h2>
	參籌秘書十卷<span class="jiazhu">浙江巡撫採進本</span>
</h2></div>
<p class="em2">
	明汪三益撰三益字漢謀貴溪道士是編采禽遁奇門諸書裒合成編以備兵家之占成於崇禎己卯楊廷樞爲之序己卯崇禎十二年也是時流氛方熾廟堂主招撫而草澤則競談兵乃至方外者流亦炫鬻其術託於異人之傳夫天時之說見於孟子則孤虛旺相亦屬舊文然周興紂滅同一干支我往彼亡難分宜忌軍政不修而規規以小術求勝負末矣
</p>
<div class="section" id="title-47"><h2>
	星占三卷<span class="jiazhu">浙江巡撫採進本</span>
</h2></div>
<p class="em2">
	明劉孔昭撰案明史功臣世表孔昭劉基十三世孫天啟三年襲封誠意伯是書因基所撰在齊餘政爲之註釋其一卷論恒星繪三垣二十八宿星座形式於前附歩天歌於後於諸星悉加占語類皆勦襲舊文稍爲損益二卷論日月五星飛流彗孛天形怪異以及分野宿次言月蝕不及日食三卷論陰晴風雨占候亦皆雜采觀象玩占天元玉厯諸書無所發明考證惟所載測天賦較觀象玩占所載之本頗有條理而孔昭之註則仍不免於支蔓疑其本别有所受爲熟於干支宮卦者所訂也末列雨師雷煞金虎火鈴太乙天罡訪察使者諸名全採道家之說又附日月星象雲氣諸圖亦占書之陳迹均無足采
</p>
<div class="section" id="title-48"><h2>
	天文書<span class="jiazhu">無卷數　江西巡撫採進本</span>
</h2></div>
<p class="em2">
	明柯洽撰洽字九疑天台人是書乃其手錄天官家言故無卷帙次序第一册論垣宿諸星第二冊論分野第三冊論五星皆雜采史傳綴以諸家占候之法第四册論天地列曜交食衝犯多采草象新書而附以己意大抵與今法違異不足以資考核
</p>
<div class="section" id="title-49"><h2>
	靈臺秘苑一百二十卷<span class="jiazhu">河南巡撫採進本</span>
</h2></div>
<p class="em2">
	不著撰人名氏考北史庾季才傳稱所著有靈臺秘苑一百二十卷垂象志一百四十二卷地形志八十七卷並行於世此書書名卷數皆與相合然書中所徴引故實迄於元末又所記冬至以日躔箕宿四度起算則明人所編輯仍襲季才之名耳其書首一卷至五卷論天六卷至十二卷論日月十三卷至十七卷論五星十八卷至二十七卷論三垣二十八卷至五十三卷論二十八宿五十四卷論雜星五十五卷至六十卷論望氣六十一卷至六十六卷爲天象雜占六十七卷至七十卷論風角七十一卷至一百二十卷爲雜占候大抵推歩緯度者少測驗祥異者多體例亦頗冗沓蓋方技之流雜抄占書爲之耳
</p>
<div class="section" id="title-50"><h2>
	註解祥異賦七卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏專言天象祥異凡賦七篇占天地者曰元黃賦占日者曰炎光賦占月者曰元精賦占五緯者曰躔經賦占彗孛飛流者曰瑞妖賦占宫室城郭營壘氣象者曰雰零賦占風角者曰颷颺賦各爲之註大致與明仁宗所製天元玉曆祥異賦相類
</p>
<div class="section" id="title-51"><h2>
	天漢全占二卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏上卷爲歩天歌下卷爲天漢經各繪圖於上而載其說及襍占於下諸家書目皆不錄星圖各施采色頗工整可觀疑亦明内丙府本也
</p>
<div class="section" id="title-52"><h2>
	海上占候一卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏所記潮汐風雨晴晦日月虹霧之類皆有定驗乃爲泛海占視者而設故以海上爲名
</p>
<div class="section" id="title-53"><h2>
	軍占雜事一卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏所載多行兵占候之法其書前半已有闕帙而後半别題神武金鑑自相舛異蓋斷爛不完之本也
</p>
<div class="section" id="title-54"><h2>
	占候書十卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏首列歩天歌系以星象各圖次即詳載諸占法每一占爲一圖而以占驗附於下所引不出史志及京房易傳乙巳占諸書大抵附會穿鑿殊爲猥雜
</p>
<div class="section" id="title-55"><h2>
	天文諸占一卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏亦莫詳時代書中襍占半出抄襲半出臆斷如所註日影一則謂用竿八尺立於地中以度其影每於當節之日午時測影之長短以定豐歉疾疫人畜夭傷不知太陽太陰午正高度隨時隨地在在不同豈能限以成法泛言占騐又其註月影一則謂正月元宵夜月到午中立七尺竿子以度其影八尺水澇六尺歲稔一尺饑疫云云是並不知日月之度數而妄陳休咎不亦傎乎
</p>
<div class="section" id="title-56"><h2>
	天文大成管窺輯要八十卷<span class="jiazhu">浙江范懋柱家天一閣藏本</span>
</h2></div>
<p class="em2">
	國朝黃鼎撰鼎字玉耳六安人明末以諸生從軍積功至總兵官入國朝官至提督是書乃其晚年所集以古今天文占候分門編錄大學士范文程序之大旨主災祥而不主推歩繁稱博引多參以迂怪荒唐之說
</p>
<p class="em2">
	右術數類占候之屬二十六部三百八十卷<span class="jiazhu">内四部無卷數</span>皆附存目
</p> 



</div></body></html>