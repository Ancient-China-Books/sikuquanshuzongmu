<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百六十四·集部十七（別集類十七）</title></head><body><div id="text">

<p>
<strong>欽定四庫全書總目卷一百六十四</strong>
</p>
<div class="section" id="title-0"><h1>
	集部十七
</h1><hr/></div>
<div class="section" id="title-1"><h2>
	別集類十七
</h2></div>
<div class="section" id="title-2"><h2>
	文溪存稿二十卷<span class="jiazhu">兩江巡撫採進本</span>
</h2></div>
<p class="em2">
	宋李昴英撰昴英字俊明番禺人寶慶三年廷對第三淳祐初官至龍圖閣待制吏部侍郞致仕卒諡忠簡文溪其退居之地也張端義貴耳集載昴英初任臨汀推官陳孝嚴激軍變盡出家貲撫定之曾冶鳳帥廣激曾忠之變崔菊坡臨城借用經畧使印撫諭李縋城入賊曉以禍福五羊城郭得全賊至肇慶就捕朝廷錄功名之首除榮王府敎授力辭不供職但云素無學問難以移氣習士論韙之云云則昴英蓋具幹濟之才而又能介然自守者其後劾史嵩之趙與籌直聲動天下有自來也是集爲元至元間其門人李春叟所輯凡奏稿雜文一百二十二篇詩詞一百二十五首明成化中重刻陳獻章爲之序其文質實簡勁如其爲人詩間有粗俗之語不離宋格而骨力遒健亦非靡靡之音蓋言者心聲其剛直之氣有自然不掩者矣
</p>
<div class="section" id="title-3"><h2>
	庸齋集六卷<span class="jiazhu">永樂大典本</span>
</h2></div>
<p class="em2">
	宋趙汝騰撰汝騰字茂實庸齋其自號也太宗七世孫居於福州登寶慶二年進士厯官端明殿學士提舉佑神觀兼翰林學士承旨事蹟具宋史本傳其集宋史藝文志及諸家書目皆不著錄厲鶚宋詩紀事載宋宗室共七十五人亦無汝騰之名惟永樂大典各韻中間收入汝騰之文有題趙庸齋集者有題庸齋蓬萊閣紫霞洲集者又有題庸齋瑣闥集者而舊序巳佚其卷目次第不可復考謹蒐羅殘缺釐次成編析爲六卷篇帙無多可無煩名目統題作庸齋集以歸於一汝騰生朱子之鄉故沿溯餘波頗能講學然史稱其守正不撓其爲禮部尚書兼給事中時上疏極論姦諛興利之臣戕損國脉而規切理宗之私惠羣小今集中壬子六月內引第一第二劄即其全文反覆詳明深中時弊又集中內外制序自稱嘗以草制忤史嵩之去國又稱時有無罪被謫如王三俊李伯玉之類皆留黃不書上疏申救施行遂爲之格是其氣節嶽嶽眞不愧朱子之徒非假借門墻者可比惟考周密癸辛雜識稱汝騰爲從官力薦三衢徐霖爲著作郞至比之范文正公而霖舉止顚怪妄自尊大霖之無忌憚皆汝騰縱其狂至目汝騰爲大宗師己爲小宗師遞相汲引霖旣被逐汝騰亦不自安遂求補外云云按集中與徐徑坂唱和最多徑坂即霖之字其贈詹生謁徑坂詩云瞻彼徑坂今之泗水又贊徑坂使君柯山講席之盛詩云立天地心鳴道鐸開生靈眼識師儒其推挹之詞殊爲誕謾無狀知周密所紀爲不誣是則宋季士大夫崇尚道學矯激沽名之流弊觀於是集良足爲千古炯鑒也
</p>
<div class="section" id="title-4"><h2>
	彝齋文編四卷<span class="jiazhu">永樂大典本</span>
</h2></div>
<p class="em2">
	宋趙孟堅撰孟堅字子固自號彝齋太祖十一世孫其先以安定郡王從高宗南渡家於嘉禾之廣陳鎭而孟堅自作告墓文中又作廣成蓋俗語相沿初無定字至元嘉禾志載廣陳鎭在海鹽縣東北九十里則孟堅當爲海鹽人其或作嘉興者誤也孟堅以宗室子登寶慶三年進士好學工書喜藏名蹟時人比之米芾至今遺墨流傳人人能知其姓字惟其生平本末則諸書所紀往往不同如周密齊東野語謂其終提轄左帑身後有嚴陵之命是孟堅殁於宋世而姚桐壽樂郊私語謂孟堅入元不樂仕進隱居避客從弟孟頫來訪坐定問弁山笠澤佳否孟頫云佳孟堅曰弟奈山澤佳何旣退使人濯其坐其云云則又似元初尚存者二說錯互殊甚今案孟堅甲辰歲朝把筆詩有四十五番見除夕之句以干支逆數之當生於慶元己未距宋亡時凡七十八年孟頫仕元尚在其後孟堅必不能及見又考朱存理鐵網珊瑚載孟堅梅竹譜卷有咸淳丁卯葉隆禮跋稱子固晩年工梅竹步驟逃禪予自江右歸將與之是正而子固死矣跋出隆禮手蹟其言可信是孟堅之卒於丁卯以前更爲確鑿亦足證桐壽之說爲誕妄矣至其歷官次第他書不載而見於詩文自述者如爲湖州掾入轉運司幕知諸曁縣以御史言罷歸皆厯厯可考獨不言其嘗爲朝官宋詩紀事乃謂其景定初遷翰林學士又不知何所據也其集宋史藝文志不著錄惟見於明秘閣書目者四冊世久失傳今從永樂大典摭拾補綴釐爲四卷大都淸遠絶俗類其爲人剩璧零珪風流未冺亦足與書畫並傳不朽云
</p>
<div class="section" id="title-5"><h2>
	張氏拙軒集六卷<span class="jiazhu">永樂大典本</span>
</h2></div>
<p class="em2">
	宋張侃撰侃字直夫其事蹟不見於史乘据集中自稱䢴城又稱淮海則當爲揚州人而自寶祐維揚志以下記廣陵人物者皆未嘗舉其姓名獨錢溥秘閣書目載有張拙軒初稿四冊焦竑國史經籍志則有張侃拙軒稿四卷而宋藝文志書錄解題俱無之宋人江湖前後諸集及近時選錄宋詩者亦多未之及則其湮晦於世蓋巳久矣今永樂大典各韻內尚頗載其詩文或題拙軒集或題拙軒初稿勘驗標目與錢溥焦竑所記並合當即其書惟其人無可考見今即集中謝樓監丞爲其父作行實一書反覆參核知侃即開禧中知樞密院張巖之子也案宋史巖以參知政事進筦樞密督視江淮軍馬書中稱其父訏謨兩社出董戎師厯官旣已相符又巖附和韓侂冑用兵敗衂御史劾其朋姦誤國奪官而書中謂其父惟主於和以靖國家或者不之察極力詆毁云云其言皆爲父辨白益足與巖事相證史又稱巖家本大梁徙揚州紹興末渡江居湖州考集中歸來詩有結亭苕水旁句江淮錄跋中亦有吾家近西塞語知其卜宅吳興尤爲確據至其生平宦蹟雖不盡詳以其詩文考之則嘗監常州犇牛鎭酒稅遷爲上虞丞尚畧見大槪也巖以諂媚權姦致位通顯爲世詬病而侃獨志趣蕭散浮沉末僚所與游者如趙師秀周文璞輩皆吟詠自適恬靜不爭之士故所作亦多淸雋圓穩時有閒澹之致雖未能開闢門徑自成一家而其集久佚僅存實爲世所未睹謹排訂編次釐爲六卷俾言宋詩者猶得以知其名氏焉
</p>
<div class="section" id="title-6"><h2>
	玉楮集八卷<span class="jiazhu">浙江鮑士恭家藏本</span>
</h2></div>
<p class="em2">
	宋岳珂撰珂有九經三傳沿革例已著錄此集凡詩三百八十五首其編年起理宗嘉熙戊戌迄於庚子珂桯史稱紹熙壬子年十歲則是集其五十八歲所編名曰玉楮蓋取列子刻玉爲楮葉三年而成之意也考珂於紹定癸巳元夕京口觀燈因作詩及祐陵事韓正倫疑其借端諷己遂搆怨陷以他罪會事白得釋至戊戌復召用故首篇冇五年坐奇謗之語他詩亦屢及此詩止錄此三年者其意實原於此自敘云木以不材壽雁以不鳴棄犧尊以靑黃喪大瓠以浮游取蓋有慨乎其言之也雖時傷淺露少詩人一唱三嘆之致而軒爽磊落氣格亦有可觀王士禎居易錄稱是集流傳絶少安邱張貞得高唐王家舊抄本乃錄而傳之蓋亦罕覯之笈矣
</p>
<div class="section" id="title-7"><h2>
	靈巖集十卷<span class="jiazhu">永樂大典本</span>
</h2></div>
<p class="em2">
	宋唐士恥撰士恥爵里始末諸書不載案金華志有靈巖山山有靈巖寺爲梁劉孝標故宅其集以靈巖爲名與山相合集中有兩溪詩據志即金華之瀫溪也則士恥當爲金華人集中又有府判何公行狀一首府判名松字伯固即金華何基之大父士恥之母爲松女弟士恥又爲松壻亦世籍金華之徵矣考金華諸唐自堯封首登紹興二年進士累官龍圖閣朝散大夫子饒州敎授仲温樂平主簿仲義及知台州仲友並紹興中進士仲友復中宏詞科仲友三子名士俊士特士濟亦與何爲姻婭見朱子按仲友第三狀集中通吉守史彌忠啓云大父朝蹟之累年嘗在王國履簪之列先世符麾之昔日又聯金昆聽靮之遊上聯似指堯封爲朝散時言下聯似指仲友知台州時言核其世系殆堯封之諸孫仲友之猶子特其或爲仲温之子或爲仲義之子則不可得而詳耳其官階可考者集中有謝許南丞薦舉啓云僅以門調玷於士流又啓云曩緣芘蔭常領簿書通羅守啓云牽絲邑屬讞獄掾曹又有交代張司理一啓其他簡牘率云冒綰理曹典司五聽知士恥以門敘入仕薦充改秩嘗任丞倅問刑之官其宦迹可考者曰吉州曰臨江曰建昌曰萬安知厯官皆在江右諸郡其文字紀年可考者上自嘉定下至淳祐知爲寧宗理宗時人其他則集無明文莫得而稽矣集中制誥等作絶無除授姓名即表檄箴銘贊頌諸篇亦皆擬作其題自羲軒以至漢唐間取北宋八朝與南渡初年時事考高宗立詞科凡十二題制詔誥表露布檄箴銘記贊頌序內雜出六題分爲三場毎場體制一古一今士恥所作蓋即備詞科之用也仲友曾著詞科雜錄其亦家學濡染世擅其長歟集久失傳非惟史不著錄即志乘亦不登其姓名故談藝諸家率不之及今從永樂大典內采輯次爲十卷并其代人之作以類附焉循誦其文洽聞殫見古澤斑然非南宋末流操臆見騁空談者所能望其涯涘未可以其名不著而忽之也
</p>
<div class="section" id="title-8"><h2>
	楳埜集十二卷<span class="jiazhu">永樂大典本</span>
</h2></div>
<p class="em2">
	宋徐元杰撰元杰字仁伯信州上饒人紹定五年進士第一累官國子祭酒權中書舍人拜工部侍郞諡忠愍事蹟具宋史本傳元杰侃直敢言不避權勢當史嵩之起復元杰攻之甚力卒寢成命後元杰以暴疾卒人皆以爲嵩之毒之臺諌及太學生徒俱爲上疏訟冤詔置獄追勘迄不能白本傳頗載其事而周密癸辛雜識所記尤詳是集舊有趙汝騰序亦極言元杰死狀不明爲可悲且云憸壬任折獄之責蓋指侍御史鄭宷而言然據癸辛雜識宷實首爲元杰訟冤特未能結正是獄而汝騰遽以姦回詆之蓋當日朝端水火入主出奴沸羮蜩螗迄無定論即此一事而宋之綱維不立亦槪可見矣其集不載於宋史藝文志觀其子直諒跋語乃景定二年直諒知興化州時所刋本二十五卷世久失傳今從永樂大典中採輯編次釐爲雜文十一卷詩詞一卷僅存十之五六而本傳所列奏議條目具存尚可得其大槪其中如戊戌輪對劄子則爲校書郞時所上甲辰上殿劄子則爲左司郞官時所上其論濟王之宜置後驕奢之宜戒抑敵國外患之宜以宗社爲心皆惓惓納忠辭旨懇到其白左揆論時事數書乃爲杜範所延而作亦多關繫國家大計言無不盡雖夙從陳文蔚眞德秀游或不免過泥古義稍涉拘迂然不可謂之不軌於正也周密浩然齋雅談記元杰母張氏能詩有不知簾外溶溶月上到梅花第幾枝之句而元杰詩乃頗朴僿蓋眞氏文章正宗持論如是元杰亦篤守其師說云
</p>
<div class="section" id="title-9"><h2>
	恥堂存稿八卷<span class="jiazhu">永樂大典本</span>
</h2></div>
<p class="em2">
	宋高斯得撰斯得字不妄卭州蒲江人紹定二年進士李心傳辟爲史館檢閱遷秘閣校勘厯官端明殿學士簽書樞密院事兼參知政事爲留夢炎所搆罷官予祠宋亡隱居苕霅間而卒事蹟具宋史本傳斯得父稼端平間知沔州與元兵戰殁斯得能以忠孝世其家其立朝謇諤盡言惟以培養國脉搏擊姦邪爲志本傳載所論奏凡十餘事多當時切要今集中僅存奏疏十篇與本傳相較巳不能無所遺脫然於宋末廢弛欺蔽之象痛切敷陳皆凛然足以爲戒至其生平遭遇始沮於史嵩之中厄於賈似道晩擠於留夢炎雖登政府不得大行其志憫時憂國之念一槪託之於詩雖其抒寫胸臆間傷率易押韻亦時有出入而感懷書事要自有白氏諷諭之遺如西湖競渡三麗人行諸首俱拾姦臣傳之所遺雷異雞禍諸篇亦可增五行志之所未備徵宋末故事者是亦足稱詩史矣本傳載斯得所著有恥堂文集明葉盛菉竹堂書目亦有恥堂集七冊而皆不言卷數其後遂亡佚不傳厲鶚撰宋詩紀事亦無斯得之名今從永樂大典各韻中掇拾排次釐爲文五卷詩三卷用存其槪而仍以元龔璛原序冠之於前
</p>
<div class="section" id="title-10"><h2>
	秋崖集四十卷<span class="jiazhu">浙江鮑士恭家藏本</span>
</h2></div>
<p class="em2">
	宋方岳撰岳字巨山號秋崖歙縣人紹定五年進士淳祐中爲趙葵參議官移知南康軍以杖舟卒忤荆帥賈似道後知袁州又忤丁大全被劾罷歸其集世有二本一爲秋崖新稿凡三十一卷乃從宋寶祐五年刻本影抄一爲秋崖小稿凡文四十五卷詩三十八卷乃明嘉靖中其裔孫方謙所刋今以兩本參校嘉靖本所載較備然寶祐本所有而嘉靖本所無者詩文亦尚各數十首又有別行之本題曰秋崖小簡較之本集多書札六首謹刪除重複以類合編併成一集勒爲四十卷岳才鋒凌厲洪焱祖作秋崖先生傳謂其詩文四六不用古律以意爲之語或天出可謂兼盡其得失要其名言雋句絡繹奔赴以駢體爲尤工可與劉克莊相伯仲集中有在淮南與趙葵書舉葵馭軍之失辭甚切直亦不失爲忠告至葵兄范爲帥失律致襄陽不守所係不輕而罪亦非小岳以居葵幕府之故乃作書曲爲寛解載之集中則未免有愧詞矣
</p>
<div class="section" id="title-11"><h2>
	芸隱橫舟稿一卷芸隱倦遊稿一卷<span class="jiazhu">編修汪如藻家藏本</span>
</h2></div>
<p class="em2">
	宋施樞撰樞字知言芸隱其號也丹徒人嘉熙時嘗爲浙東轉運司幕屬又嘗爲越州府僚橫舟稿首有嘉熙庚子自序一首倦遊稿前有丙申自序一首考其紀年倦遊稿當成於橫舟稿前而原本以橫舟稿爲首厲鶚宋詩紀事亦祗載有橫舟稿而不及倦遊稿蓋以橫舟稿篇什較多故以爲主而倦遊稿特從附載之例也宋人編江湖小集已收入其詩此乃別行之本集中有漕闈揭曉後述懷一首蓋當時曾舉進士而未第其自序稱萍汎不覊每多感賦至市橋見月之句若有悟解今考集中見月詩云樓臺叠翠遶淸溪淺澹雲邊月一眉行到市聲相接處傍橋燈火未多時亦屬尋常賦咏未見有超詣之處不知何以矜詡若是至其他登臨酬贈之作雖乏氣格而神韻尚爲淸婉在江湖詩派中固猶爲庸中佼佼矣
</p>
<div class="section" id="title-12"><h2>
	蒙川遺稿四卷<span class="jiazhu">浙江鮑士恭家藏本</span>
</h2></div>
<p class="em2">
	宋劉黻撰黻字聲伯號質翁樂淸人淳祐初以試入太學伏闕上書攻丁大全送南安軍安置大全敗後召還延試又以對策忤賈似道復爲所抑後由昭慶軍節度掌書記除學官擢御史累官至吏部尚書遭母喪解官遂不復起會宋亡二王航海黻追從入廣至羅浮而卒諡忠肅所著有諫坡奏牘薇垣制藁經帷納獻諸書航海時挾以自隨遂散落不存此詩文殘稿四卷乃其弟應奎裒集黻危言勁氣屢觸權姦當宋室板蕩之時瑣尾流離抱節以死忠義巳足不朽其詩亦淳古淡泊雖限於風會格律未純而人品旣高神思自別下視方回諸人如鳳凰之翔千仭矣惟傳抄旣久文多訛脫更無別本可校爲足惜耳卷首有應奎序作於元大德中又有鄭滁孫朝陽閣記一篇閣爲黻山中讀書之地黻没後惟是閣僅存故應奎屬滁孫爲之記云
</p>
<div class="section" id="title-13"><h2>
	雪磯叢稿五卷<span class="jiazhu">兩淮馬裕家藏本</span>
</h2></div>
<p class="em2">
	宋樂雷發撰雷發字聲遠寧遠人累舉不第寶祐元年其門人姚勉登科上疏請以讓雷發理宗詔親試對選舉八事賜特科第一人然竟不仕以終居於雪磯以爲號因以名其詩雷發人品頗高而集中有謁易祓山齋詩乃結契於蘇師旦之黨殊不可解然考祓與師旦牽連同敗在韓侂冑敗之前而詩稱淳熙人物到嘉熙見說山齋亦白髭則在祓竄謫之後二十餘年非有勢熖之可附殆以祓究心經學且前輩舊人故畧其瑕垢而交之固不足以累雷發也其詩舊列江湖集中而風骨頗遒調亦瀏亮實無猥雜粗俚之弊視江湖一派迥殊如寄姚雪篷寄許介之送丁少卿讀繫年錄諸篇尚有杜牧許渾遺意即秋日村落絶句一路稻花誰是主紅蜻蜓伴綠螳螂之類雖涉纎仄要亦無俗韻也
</p>
<div class="section" id="title-14"><h2>
	北磵集十卷<span class="jiazhu">浙江鮑士恭家藏本</span>
</h2></div>
<p class="em2">
	宋釋居簡撰居簡字敬叟潼川王氏子嘉熙中勅住淨慈光孝寺因寓北磵日久故以名集其集詩文各爲一編此則皆其所作雜文也張誠子序稱讀其文與宗密未知伯仲誦其詩合參寥覺範爲一人不能當也宗密即圭峯禪師裴休爲書傳法碑者其文集唐志不著錄今亦未見傳本無從較其工拙第以宋代釋子而論則九僧以下大抵有詩而無文其集中兼有詩文者惟契嵩與惠洪最著契嵩鐔津集好力與儒者爭是非其文博而辨惠洪石門文字禪多宣佛理兼抒文談其文輕而秀居簡此集不摭拾宗門語錄而格意淸拔自無蔬筍氣位置於二人之間亦未遽爲蜂腰矣
</p>
<div class="section" id="title-15"><h2>
	西塍集一卷<span class="jiazhu">編修汪如藻家藏本</span>
</h2></div>
<p class="em2">
	宋宋伯仁撰伯仁字器之湖州人嘉熙中爲鹽運司屬官多與高九萬孫季蕃唱和亦江湖派中人也是編卷首題雪巖吟草下注西塍集又寓西馬塍詩題下注云嘉熙丁酉五月二十一日寓京遭爇僑居西馬塍其曰西塍蓋由於是是雪巖吟草乃全集之總名西塍特集中之一種厲鶚宋詩紀事稱伯仁有雪巖集馬塍藁分爲二編巳誤又以西塍爲馬塍益舛其實矣其詩有流麗之處亦有淺率之處大致不出四靈餘派自序稱隨口應聲高下精粗狂無節制低昂疾徐因勢而出雖欲强之而不可足知其稱意揮灑本乏硏練之功然點綴映媚時亦小小有致蓋思淸而才弱者也陳起江湖集中巳列其目此其單行之本今亦別著於錄焉
</p>
<div class="section" id="title-16"><h2>
	梅屋集五卷<span class="jiazhu">編修汪如藻家藏本</span>
</h2></div>
<p class="em2">
	宋許棐撰棐字忱夫海鹽人嘉熙中居於秦溪自號曰梅屋因以名集首爲梅屋詩藁一卷次融春小綴一卷次爲第三稿一卷次爲第四稿一卷次爲雜著一卷蓋梅屋詩稿其初集融春小綴其二集故以下稱第三稿第四稿厲鶚宋詩紀事但稱其有梅屋詩稿融春小綴殊考之未審觀其趁得山間筍蕨春一首本在梅屋稿中題曰山間而鶚錄此詩改其題曰筍蕨羮註曰出山家淸供知未細檢其集矣棐生當詩敎極弊之時沾染於江湖末派大抵以趙紫芝等爲短矱雜著中跋四靈詩選曰斯五百篇出自天成歸於神識多而不濫玉之純香之妙者歟後世學者愛重之是也以高翥等爲羽翼招高菊礀詩所謂自改舊詩時未穩獨斟新酒不成歡是也以書賈陳起爲聲氣之聯絡贈陳宗之詩所謂六月長安熱似焚鄽中淸趣總輸君又謝陳宗之叠寄書籍詩所謂君有新刋須寄我我逢佳處必思君是也以劉克莊爲領袖讀南岳新稿詩所謂細把劉郎詩讀後鶯花雖好不須看是也厥後以江湖小集中秋雨梧桐一聯卒搆詩禍起坐黥配克莊亦坐彈免官而流波推蕩唱和相仍終南宋之世不出此派然其詠歌閒適模寫山林時亦有新語可觀錄而存之亦足以觀詩道之變也
</p>
<div class="section" id="title-17"><h2>
	孝詩一卷<span class="jiazhu">江蘇巡撫採進本</span>
</h2></div>
<p class="em2">
	宋林同撰同字子眞號空齋福淸人與弟合俱有隱操後元兵至福州抗節死案宋史忠義傳稱林空齋失其名巳爲失考又誤以空齋爲同之子分一人爲二倂云空齋舉進士厯知縣考是書前有淳祐庚戌劉克莊序謂同兄弟俱未脫褐又曰年未四十慨然罷舉是同固未嘗舉進士也又宋人劉麟瑞昭忠逸詠稱林處士同是同固未嘗任知縣也且麟瑞詩內有血書矮壁存吾節氣貫長虹任汝烹句又與史之嚙指血書壁自誓不屈諸語相合然則死節者爲同而非同之子也宋史誤矣又福建通志人物傳稱林同字子眞公遇子元兵至不屈死隱逸傳又稱林仝字子貞與弟合並有隱操至元中郡府上其行誼詔徵不就合字子常云云其說又異然同合之俱爲公遇子巳見原序同字子眞合字子常巳見鬳齋集俱確鑿可信通志旣以死難之林同爲公遇子則隱逸之林同不得又曰弟合字子常也且改同爲仝改子眞爲子貞並屬點畫音聲之變明出傳寫訛謬分爲二人至曹溶學海類編亦載孝詩一卷題長樂林同季野著名同而地與字俱異又不知其何所據矣今並詳爲考正庶不失其實林希逸鬳齋續集中與其兄弟贈答詩文甚多又有同壬申酬倡集跋今皆散佚惟此集猶傳皆摭古今孝事每一事爲五言絶句一首亦間有兩事合詠一首者凡聖人之孝十首賢者之孝二百四十首仙佛之孝十首異域之孝十首物類之孝十首其間如唐李迥秀之類本爲佞幸寒山子煮爺煮娘之類亦愛無差等之談不免於駁雜然大旨主於敦飭人倫感發天性未可以其詞旨陳腐棄之况其人始以孝著終以忠聞雖零篇斷什猶當珍惜是固不僅以文章論矣
</p>
<div class="section" id="title-18"><h2>
	字溪集十一卷附錄一卷<span class="jiazhu">永樂大典本</span>
</h2></div>
<p class="em2">
	宋陽枋撰枋字宗驥初名昌朝巴川人居字溪小龍潭之上因以自號端平元年冠鄉選淳祐四年以蜀難免入對賜同進士出身閫帥交辟於昌州監酒稅於大寧爲理掾於紹慶爲學官晚以子炎卯貴加朝奉大夫致仕年八十一卒其行履不見於史傳惟文淵閣書目載有陽字溪集之名而不著卷數黃虞稷千頃堂書目則稱其集爲十二卷久無傳本今檢勘永樂大典所載裒而集之附以其子所作年譜行狀仍析爲十二卷適符原目之數雖巳經割裂未必無所殘闕然所佚似亦無多矣枋嘗從朱子門人度正㬊淵游故集中與人往復書簡大都講學之語所謂皆明白篤實不涉元虛其易象圖說一篇多參以卦氣納甲之法乃不盡與朱子本義合案李性傳朱子語錄序稱諸書答問之際多所異同而易爲甚㬊淵所錄一編與本義異者十之三四枋殆述㬊淵之所授故持論不同歟又有與稅與權論啓蒙小傳一篇乃暮年所作尤見其孳孳力學至老不衰於紫陽學派之中猶不離其宗者矣
</p>
<div class="section" id="title-19"><h2>
	勿齋集二卷<span class="jiazhu">編修汪如藻家藏本</span>
</h2></div>
<p class="em2">
	宋楊至質撰至質字休文號勿齋閣皁山道士淳祐中勅賜高士右街鑒儀主管敎門公事是集皆四六書啓多與一時當事酬答之作其兼領旌德觀都監謝京尹趙節齋啓云觀以道名境隨人重知章有學始專鑑曲之煙霞淸老能詩故奉金陵之香火倘酒甕飯囊之輩徒齋鐘粥鼓之羞云云蓋亦以文學自負不屑等於黃冠者流第二卷中大抵代人之作當由嫺於詞翰故士大夫假手者多也宋末啓劄之文多喜配合經史成語凑泊生硬又喜參文句往往冗長萎弱唐以前舊格蕩然至質所作雖邊幅少狹而對屬工緻吐屬雅潔猶有樊南甲乙集之遺正未可以方外輕之矣
</p>
<div class="section" id="title-20"><h2>
	巽齋文集二十七卷<span class="jiazhu">大學士程景伊家藏本</span>
</h2></div>
<p class="em2">
	宋歐陽守道撰守道字公權初名巽字迂父吉州人淳祐元年進士授雩郡主簿調贑州司戶入爲祕書正字累遷秘書郎罷歸咸淳三年以少傅吕文德薦添差通判建昌軍遷著作佐郎兼崇政殿說書兼權都官郎中終於著作郎事迹具宋史本傳是編分甲乙丙丁戊五集中如復劉學士書辨李習之以守其中爲愼獨非中庸本旨答丁敎授書辨劉景雲中心爲忠如心爲恕之說本之王安石字說非六書本義凡此之類持論咸有根柢非故立異同史稱守道少孤貧無師自力於學年未三十翕然以德行爲鄉郡儒宗蓋崛起特立不由依人門戶而來故所見皆出自得也史又稱江萬里作白鷺洲書院首致守道爲諸生講說湖南轉運副使吳子良又聘爲岳麓書院山長後萬里爲國子祭酒復薦守道充史館檢閱萬里殉節忠臣子良得葉適之傳其林下偶談妙解文章肯綮觀於所主可以知其氣類吉州人文紀畧又稱文天祥劉辰翁皆守道門人即守道益可知矣然則讀是集者又烏可與諸家語錄等類齊觀乎
</p>
<div class="section" id="title-21"><h2>
	雪坡文集五十卷<span class="jiazhu">江蘇巡撫採進本</span>
</h2></div>
<p class="em2">
	宋姚勉撰勉字述之一字成一高安人寶祐八年以詞賦擢等廷對萬言策第一除校書郎兼太子舍人宋史無傳是集藝文志亦失載此本爲其從子龍起所編凡奏對牋策七卷講義二卷賦一卷詩十一卷雜文二十九卷勉受業於樂雷發詩法頗有淵源雖微涉粗豪然落落有氣文亦多媕雅可觀無宋末語錄之俚詞外間傳本頗稀訛缺特甚今以永樂大典所載各爲校補其永樂大典不載者則仍其舊集首有文及翁序稱其磊落有奇節官僅校黃本書備靑宫寀又有方逢辰序亦稱爲瑞之奇士觀其所上封事奏劄以及廷對諸篇論時政之謬辨宰相之姦皆侃侃不阿惟二十二卷載賀丞相賈秋壑一啓題下注庚申五月十六日考宋史理宗開慶元年十二月賈似道奏鄂州圍解景定元年正月詔奬賈似道功四月詔赴闕庚申即景定元年啓蓋作於是時與其攻丁大全封事若出兩手殊爲白璧微瑕然啓末多進規之語猶有曲終奏雅之意固視劉克莊王柏之諛頌差有間矣
</p>
<div class="section" id="title-22"><h2>
	文山集二十一卷<span class="jiazhu">兩淮馬裕家藏本</span>
</h2></div>
<p class="em2">
	宋文天祥撰天祥事迹具宋史本傳天祥平生大節照耀今古而著作亦極雄贍如長江大河浩瀚無際其廷試對策及上理宗諸書持論剴直尤不愧肝膽如鐵石之目故長谷眞逸農田餘話曰宋南渡後文體破碎詩體卑弱惟范石湖陸放翁爲平正至晦庵諸子始欲一變時習模彷古作故有神頭鬼面之論時人漸染旣久莫之或改及文天祥留意杜詩所作頓去當時之凡陋觀指南前後錄可見不獨忠義貫於一時亦斯文間氣之發見也生平有文山隨筆數十大冊常以自隨遭難後盡失之元貞大德間其鄉人搜訪編爲前集三十二卷後集七卷世稱道體堂刻本考天祥有文山道體堂觀大水記稱自文山門入過障東橋爲道體堂云云則是堂本其里中名勝而鄉人以爲刋板之地者也書中原跋九條並詳載本事頗可以資考論明初其本散佚尹鳳岐從內閣得之重加編次爲詩文十七卷起寶祐乙卯迄咸淳甲戌皆通籍後及贛州以前之作江西副使陳价廬陵處士張祥先後刻之附以指南前錄一卷後錄二卷則自德祐丙子天祥奉使入元營間道浮海誓師閩粤覊留燕邸患難中手自編定者吟嘯集則當時書肆所刋行與指南錄頗相複出紀年錄一卷亦天祥在獄時所自述後人復集衆說以益之惟集杜詩以世久單行未經收入今各著於錄至原本所載序記碑銘之類乃其家子孫所綴錄冗雜頗甚今並從刪削焉
</p>
<div class="section" id="title-23"><h2>
	文信公集杜詩四卷<span class="jiazhu">編修汪如藻家藏本</span>
</h2></div>
<p class="em2">
	一名文山詩史宋文天祥撰蓋被執赴燕後於獄中所作前有自序題歲上章執徐月祝犁單閼日上章協洽案上章執徐爲庚辰歲當元世祖至元十七年乃其赴燕之次年祝犂單閼當爲己卯之月上章協洽爲庚未之日於干支紀次不合考是年正月癸卯朔二月內當有三庚日二未日必傳寫者有所錯互至以歲陽歲名紀日本於吳國山碑中日惟重光大淵獻語而併以紀月則獨見於此序又序後有跋稱壬午元日則天祥授命之歲也詩凡二百篇皆五言二韻專集杜句而成每篇之首悉有標目次第而題下敘次時事於國家淪喪之由生平閱厯之境及忠臣義士之周旋患難者一一詳誌其實顚末粲然不愧詩史之目吳之振宋詩選徒以裁割巧合評之其所見抑亦末矣劉定之序稱原書序跋中有缺文指元之君臣宋之叛逆缺而不書今皆補之爲白字又題姓某履善甫者即指南集中所謂越蠡改陶朱之意案今本序跋並無缺字蓋即定之所補而履善甫上巳署天祥之名則不知何人増入又定之稱分爲四卷而今本止一卷殊失原第今仍析爲四卷以存其舊焉
</p>
<div class="section" id="title-24"><h2>
	叠山集五卷<span class="jiazhu">編修汪如藻家藏本</span>
</h2></div>
<p class="em2">
	宋謝枋得撰枋得事蹟具宋史本傳所著易書詩三傳及四書解雜著詩文原本六十四卷歲久散佚明嘉靖中揭陽林光祖爲廣信府知府始以黃溥所校刋行世僅分上下二卷萬曆中御史吳某所輯叠山集又刻之上饒編次錯迕未爲精審此本乃國朝康熙中弋陽知縣譚瑄所重訂祖舊本較爲詳備枋得忠孝大節炳著史冊却聘一書流傳不朽雖鄉塾童孺皆能誦而習之而其他文章亦博大昌明具有法度不愧有本之言觀所輯文章軌範多所闡發可以知其非苟作矣惟原本有蔡氏宗譜一首末署至元二十五年其詞氣不類枋得確爲僞託又有賀上帝生辰表許旌陽飛升日賀表此類凡十餘篇皆似道流靑詞非枋得所宜有亦決非枋得所肯作其爲贋本誤收亦無疑義今並加刋削不使其亂眞焉
</p>
<div class="section" id="title-25"><h2>
	本堂集九十四卷<span class="jiazhu">浙江汪啓淑家藏本</span>
</h2></div>
<p class="em2">
	宋陳著撰著字子微號本堂鄞縣人寶祐四年進士官著作郎出知嘉興府忤賈似道改臨安通判是集凡詩三十四卷詞五卷雜文五十五卷據其原目尚有講義二卷此本有錄無書蓋傳寫佚之矣宋代著作獲存於今者自周必大樓鑰朱子陸游楊萬里外卷帙浩博無如斯集惟其詩多沿擊壤集派文亦頗雜語錄之體不及周樓陸楊之淹雅又奬借二氏往往過當尤不及朱子之純粹然宋自元祐以後講學家巳以說理之文自闢門徑南渡後輾轉相沿遂別爲一格不能竟廢且眞德秀作文章正宗甄別最嚴胡寅作崇正辨攻駁尤力而德秀西山集寅斐然集爲二氏操觚者不一而足亦未可獨爲著咎披沙揀金時有可采宋人舊帙固不妨存備一家也
</p>
<div class="section" id="title-26"><h2>
	汶陽端平詩雋四卷<span class="jiazhu">浙江鮑士恭家藏本</span>
</h2></div>
<p class="em2">
	宋周弼撰弼字伯弜汶陽人所選三體唐詩黃虞稷千頃堂書目載之乃稱爲新建人洪武間以明經官訓導考是編前有寶祐丁巳菏澤李龏序稱與弼同庚生同寓里相與論詩三十餘年嘗手刋端平集十二卷行於世又稱弼十七八時即博聞强記侍乃翁晉仙巳好吟詠長而四十年間宦遊吳楚江漢又稱弼名振江湖人皆爭先求市但卷帙中有晚學未能曉者多恐有不行之弊兹摘其坦然者兼集外所得者二百餘首目曰端平詩雋俾續芸陳君書塾入梓流行而末有伯弜平生心不下人今隔九原閱予此選必不以予爲謬云云然則寶祐丁巳以前弼卒久矣安得明初爲學官且與龏同里亦不得爲新建人虞稷所云誤也此本有臨安府棚北街陳解元書籍鋪印行字蓋猶自宋本錄出其詩風格未高不出宋末江湖一派而時時出入晚唐尚無當時粗獷之習一邱一壑亦頗有小小佳致也
</p>
<div class="section" id="title-27"><h2>
	鬳齋續集三十卷<span class="jiazhu">江蘇巡撫採進本</span>
</h2></div>
<p class="em2">
	宋林希逸撰希逸有考工記解已著錄宋史藝文志載希逸有鬳齋前集六十卷久佚不存惟此續集謂之竹溪十一稿者尚有傳本即此三十卷也凡詩五卷雜著一卷少作三卷記二卷序一卷跋一卷四六三卷省題詩二卷輓詩一卷祭文一卷墓誌二卷行狀二卷學記四卷其門人福淸林式之所編共十三類而謂之十一稿不詳其故或十中存一之意歟劉克莊嘗謂乾淳間林光朝始好深沉之思爲文極鍜鍊一傳爲林亦之再傳爲陳藻三傳爲希逸比其師槁乾中見華滋蕭散中見嚴密窘狹中見紆徐所以推許之者甚至今觀其集多應酬頌美之作且以道學名一世而上賈似道啓乃極口稱譽至以趙普文彥博比之殆與楊時之從蔡京同一白璧之瑕集末載學記解太元經者居其半其詩亦多宗門語王士禎居易錄所記良不爲誣然南宋遺集流傳日少其詩文雖不盡如劉克莊所稱而尚不失前人軌度其學記中所論學問文藝之事亦時有可取節取一長固亦無不可耳前有咸淳庚午林同序稱戊辰九月上擢鬳齋長仙蓬侍緝熙明年春再入禁林長詞翰趨行之詔聯翩而下行有日至是而續集之入梓者爲卷三十云云則是集成於希逸内召時也
</p>
<div class="section" id="title-28"><h2>
	魯齋集二十卷<span class="jiazhu">山東巡撫採進本</span>
</h2></div>
<p class="em2">
	宋王柏撰柏有書疑已著錄柏好妄逞私臆竄亂古經詩三百篇重爲刪定書之周誥殷盤皆昌言排擊無所忌憚殊不可以爲訓其詩文雖亦豪邁雄肆然大旨乃一軌於理宋史儒林傳稱其少慕諸葛亮之爲人自號長嘯年逾三十始知家學之原<span class="jiazhu">案柏之祖師愈受業於楊時其父潮亦及朱子吕祖謙之門故史文云然</span>與其友汪開之著論語通旨至居處恭執事敬惕然嘆曰長嘯非聖門持敬之道亟更以魯齋蓋其天資卓犖本一桀驁不馴之才後雖折節學問以鎔鍊其氣質而好高務異之意仍時時不能自遏故當其挺而橫決至於敢攻孔子手定之經其詩文雖刻意收歛務使比附於理而强就繩尺時露有心牽綴之迹終不似濂溪諸儒深醇和粹自然合道也特其勇於淬礪檢束客氣使縱橫者一出於正爲足取耳集中第一卷有壽秋壑詩極稱其援鄂之功諛頌備至是亦白璧之瑕然核檢諸書均不載其有依附權門之事不知何以有此作據正統八年楊溥序此集乃其六世孫四川按察司僉事迪所自編又不知何以載之集中畧無所諱均不可解疑以傳疑存而不論可矣
</p>
<div class="section" id="title-29"><h2>
	潛山集十二卷<span class="jiazhu">永樂大典本</span>
</h2></div>
<p class="em2">
	宋釋文珦撰文珦於潛人其生平遊厯畧見於所作舊遊一百十韻詩中大抵出家於杭州遊於湖州因而遊浙東至閩由金華嚴陵返越又至毘陵陽羡金陵淮甸而止後仍歸杭州遘讒下獄久之得免遂遁跡以終集中有又看景定新頒朔百歲還驚五十過句知其生於宋寧宗嘉定三年辛未宋亡時年六十六又杭州薦福寺記題至元乙酉二月遣興詩稱七十七歲潛山翁則至元丁亥尚存其行事則不少槪見惟咸淳臨安志載咸淳三年九月二十四日賈似道至小麥嶺旌德顯慶寺游山題名中列衲子四人文珦與焉疑亦托跡朱門者然集中過似道葛嶺舊居詩極詞詆斥若有餘憤而紀事一詩作於似道初貶時其序言似道位亢志驕陰謀簒逆言洩於夏金吾金吾欲誅之懼而宵遁云云雖與宋史所載夏貴請死守淮南似道奔還揚州之事不甚相符而抉摘隱惡至加以曹瞞代漢之罪非似道之黨可知且集中獨吟之作十之九倡和之作不及十之一所與倡和者又不過褚師秀周密周璞仇遠數人皆一時高人文士亦足徴非干謁之流或似道重其名衲游山邂逅偶挈同遊遂題名賓從之末亦未可定也其詩多山林閒適之作比興未深而即事諷諭義存勸戒持論率能中理觀其裒集詩稿一篇有云吾學本經論由之契無爲書生習未忘有時或吟詩興到即有言長短信所施盡忘工與拙往往不修詞惟覺意頗眞亦復無邪思其宗旨品格可以具見矣厲鶚宋詩紀事所錄釋子凡二百四十人顧嗣立元百家詩選所錄釋子集凡十五家皆無其名禪藻一集蒐羅頗富亦不登其一字則是集之佚其來已久今從永樂大典裒輯得詩尚近九百首宋元以前僧詩之工且富者莫或過之矣
</p> 



</div></body></html>