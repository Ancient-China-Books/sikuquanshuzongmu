<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷七十七·史部三十三（地理類存目六）</title></head><body><div id="text">

<p>
<strong>欽定四庫全書總目卷七十七</strong>
</p>
<div class="section" id="title-0"><h1>
	史部三十三
</h1><hr/></div>
<div class="section" id="title-1"><h2>
	地理類存目六
</h2></div>
<div class="section" id="title-2"><h2>
	大滌洞天記三卷<span class="jiazhu">新江汪汝瑮家藏本</span>
</h2></div>
<p class="em2">
	舊本題元鄧牧撰<span class="jiazhu">案牧以宋人入元不仕而卒據陶潜書晉之例當仍題宋人今特據舊本所題書之</span>核其書即牧所撰洞霄圖志内宮觀山水洞府古蹟碑記五門而刪其人物每門又頗有刋削不皆全文卷首吳全節沈多福二序亦同惟增入洪武三十一年正一嗣教眞人張宇初一序稱今年春某宫道士某持宫志請序將廣於梓蓋明初道流重刻時妄以其意刪節之而改其名也
</p>
<div class="section" id="title-3"><h2>
	西嶽神祠事錄七卷<span class="jiazhu">兩淮鹽政採進本</span>
</h2></div>
<p class="em2">
	明孫仁編仁貴池人景泰辛未進士官至戶部右侍郎是書乃其官西安知府時作以記西嶽神祠之事所錄文章具載首尾年月撰人姓名較張維新華嶽全集所載頗爲完整有體其中延熹華山廟碑一篇則剝泐巳甚非復洪氏隸釋之舊矣
</p>
<div class="section" id="title-4"><h2>
	石湖志畧一卷文畧一卷<span class="jiazhu">浙江范懋君家天一閣藏本</span>
</h2></div>
<p class="em2">
	明盧襄撰襄字師陳吳縣人嘉靖癸未進士官至兵部職方司郎中石湖在蘇州府城西南宋范成大爲執政時有别墅在湖上孝宗御書石湖二字以賜其名始顯盧氏世居於此襄乃述其山川古蹟爲志畧又集諸人題咏爲文畧然此書爲范氏别業而作自應以是一地爲主與州郡輿記爲例各殊襄乃兼及人物多至二十有一人匪獨詞涉誇張抑亦體傷汜濫矣
</p>
<div class="section" id="title-5"><h2>
	石鼓書院志四卷<span class="jiazhu">浙江范懋柱家天一閣藏本</span>
</h2></div>
<p class="em2">
	明周詔撰案是時有二周詔一爲延津人嘉靖庚戌進士見太學題名碑一即此周詔號臺山富順人嘉靖癸巳官衡州府知府石鼓書院在衡州府治北石鼓山宋景祐間允集賢校理劉沆之請賜額置田與睢陽嶽麓白鹿號爲四大書院講學家喜稱道之詔官於衡州因剿取舊志稍增損以爲此編首地理次室宇次人物次詞翰而附錄文移於末潦草漏畧殊無義例蓋書帕本也
</p>
<div class="section" id="title-6"><h2>
	淨慈寺志十卷<span class="jiazhu">浙江廵撫採進本</span>
</h2></div>
<p class="em2">
	明釋大壑撰大壑字元津杭州淨慈寺僧案淨慈寺在杭州城西南屏山舊無志大壑始創修之其書分形勝建置法嗣檀護著述僧制靈異七門自序稱斷碣磨厓冥搜必錄蓋二十載而始成其用力亦勤矣
</p>
<div class="section" id="title-7"><h2>
	徑山集三卷<span class="jiazhu">浙江巡撫採進本</span>
</h2></div>
<p class="em2">
	明釋宗淨撰宗淨始末未詳徑山在臨安縣天目山東北唐代宗時僧法欽始造寺是書上卷記寺之建置中卷記禪宗下卷載藝文原刻校讐不精僧方一序謂其魯魚亥豕叠出爲白璧蠅玷云
</p>
<div class="section" id="title-8"><h2>
	白鷺洲書院志二卷<span class="jiazhu">浙江汪啟淑家藏本</span>
</h2></div>
<p class="em2">
	明甘雨撰雨有古今韻分注撮要已著錄初宋淳祐辛丑江萬里知吉州建書院於白鷺洲洲在二水之中故借李白詩二水中分白鷺洲句以名之非金陵之白鷺洲也時宋理宗方重道學爲賜額立山長嗣後遂相承爲古跡萬曆辛卯黃梅汪可受爲吉安府知府又重修之雨因撰是志分沿革建置教職祀典儲贍名宦人物公移賢勞義助紀述書籍生祠記十三門生祠記者即可受生祠也至别立爲一門此其作志之意不在書院矣
</p>
<div class="section" id="title-9"><h2>
	歷代山陵考一卷<span class="jiazhu">兩淮馬裕家藏本</span>
</h2></div>
<p class="em2">
	明王在晉撰在晉字明初太倉人萬曆壬辰進士官至兵部尚書事迹附見明史王洽傳是書僅從一統志抄撮而成無所考證况旣名山陵而趙宣子孟嘗君軰遺塜亦列其間尤非體也
</p>
<div class="section" id="title-10"><h2>
	方廣巖志四卷<span class="jiazhu">江西廵撫採進本</span>
</h2></div>
<p class="em2">
	明謝肇制撰肇淛有史觽已著錄方廣巖在永福縣東宋給事中黃非熊嘗讀書山中作十咏以紀其勝肇淛時爲工部郎奉使過家遊於是巖因輯爲此志前有義例稱作本紀以志方廣作外紀以志旁近之巖壑作别紀以志方外作文紀詩紀以輯前人之作然本紀之名史家以載帝王事迹用之山水殊乖體例别紀信志寧之托生三元德涵之麗刑地嶽佛氏之說儒者所不道詩紀末有國朝人所作則雍正中江績重修是書所附入也
</p>
<div class="section" id="title-11"><h2>
	石鼓書院志二卷<span class="jiazhu">兩淮馬裕家藏本</span>
</h2></div>
<p class="em2">
	明李安仁撰安仁字裕居遷安人萬曆中官衡州府知府是編因周詔舊志重修分上下部上部紀地理室宇人物名宦下部載藝文採据較詔志爲詳
</p>
<div class="section" id="title-12"><h2>
	關中陵墓志二卷<span class="jiazhu">兩淮鹽政採進本</span>
</h2></div>
<p class="em2">
	明祁光宗撰光宗後更名伯裕滑縣人萬曆戊戌進士官至兵部尚書是編乃光宗督學陝西時於歷代陵墓詳加考証各爲之圖而係之以說其距諸州縣城方隅道里皆備志之亦皇覽聖賢冢墓記之流也
</p>
<div class="section" id="title-13"><h2>
	金陵梵刹志五十三卷<span class="jiazhu">編修汪如藻家藏本</span>
</h2></div>
<p class="em2">
	明葛寅亮撰寅亮有四書湖南講已著錄是書志金陵梵刹依僧錄分攝以靈谷天界報恩三大寺統次大寺五中寺三十有二小寺百有二十其餘廢寺别爲一編卷首冠以御製欽錄二集御製者太祖之詩文欽錄者沿革之案牘也末附以南藏目錄及諸經租額公費僧規公産諸條例其餘皆畧如志乘之體編次頗傷蕪雜
</p>
<div class="section" id="title-14"><h2>
	徑山志十四卷<span class="jiazhu">浙江廵撫採進本</span>
</h2></div>
<p class="em2">
	明宋奎光撰奎光字培巖萬曆壬子舉人官餘杭縣教諭是編蓋增補宗淨舊志而成分開山諸祖及制勅詩文名勝古蹟土產諸門殊多猥瑣盖一山一寺地本偏隅宗淨志巳具梗槪奎光必從而恢張之其冗沓宜矣
</p>
<div class="section" id="title-15"><h2>
	延壽寺紀畧一卷<span class="jiazhu">兩淮馬裕家藏本</span>
</h2></div>
<p class="em2">
	明釋圓復撰圓復字休遠鄞縣人與屠隆同時延壽寺在鄞縣南三里舊號保恩院宋祥符間改今名是書詳述知禮禪師本末及宋相曾公亮置買莊田舊事他無所載蓋自備古刹之典故而已
</p>
<div class="section" id="title-16"><h2>
	禹門寺志六卷<span class="jiazhu">兩江總督採進本</span>
</h2></div>
<p class="em2">
	明戴英撰英字上愼宜興人崇禎甲戌進士禹門寺在宜興之龍池山是編前志山寺僧侶後紀碑銘序記詩文多未雅馴
</p>
<div class="section" id="title-17"><h2>
	鄧尉聖恩寺志十八卷<span class="jiazhu">江蘇周厚堉家藏本</span>
</h2></div>
<p class="em2">
	明周永年撰永年字安期吳江人鄧尉故有沈津志兹編乃踵而增之凡梵宇名釋序記語錄無不備載大約於寺之建置本末尤爲詳悉故以聖恩寺志爲名書成於崇禎十五年而中有康熙中碑刻及宋犖徐秉義詩文蓋後人所續入也
</p>
<div class="section" id="title-18"><h2>
	天童寺集二卷<span class="jiazhu">兩淮馬裕家藏本</span>
</h2></div>
<p class="em2">
	明楊明撰明不知何許人天童寺在鄞縣東六十里晉永康間義興禪師居此山有童子來供薪水久之辭去自稱太白星因是山名太白寺名天童兹編敘述形勝綴以藝文前序無姓名疑即明所自作中稱撰爲七卷今止兩卷似尚非完帙也
</p>
<div class="section" id="title-19"><h2>
	南溪書院志四卷<span class="jiazhu">兩淮鹽政採進本</span>
</h2></div>
<p class="em2">
	明葉廷祥郭以隆紀延譽陳翹卿同撰廷祥官尤溪縣知縣以隆稱署縣事疑爲丞簿之類延譽翹卿則尤溪教諭訓導也其里貫均未詳南溪者朱子之父松作尉尤溪實生朱子於其地理宗嘉熙初尤溪令李修以時方崇尚道學人爭攀附遂於其地建二朱先生祠即書院所自眆也志中載書院額爲帝㬎德祐元年所賜而李韶所作記在嘉熙改元之歲已稱南溪書院則初建時已有此名矣但賜額在後耳其書僅記書院之蹟所附詩文亦多不雅馴延譽之序以朱松朱子及宋聖宗皆跳行别書使君臣相並則欲尊朱子而不知所以尊悖謬甚矣
</p>
<div class="section" id="title-20"><h2>
	破山興福寺志四卷<span class="jiazhu">兩淮馬裕家藏本</span>
</h2></div>
<p class="em2">
	明程嘉燧撰嘉燧字孟陽休寧人崇禎末布衣明史文苑傳附載唐時升傳末常熟縣西北十里有破山其麓有寺曰興福乃齊梁間所建是書一卷二卷記山中古跡而詩文附焉三卷志建置四卷志禪宗序次雅潔爲山志差善之本
</p>
<div class="section" id="title-21"><h2>
	靈隱寺志八卷<span class="jiazhu">兩淮馬裕家藏本</span>
</h2></div>
<p class="em2">
	國朝孫治撰徐增重編治字宇台仁和人增字子能吳縣人其書因明萬曆中昌黎白珩之志稍增損之體例與他志畧同惟以宦遊寄寓之人槩收之人物一門則事涉創造於義未安
</p>
<div class="section" id="title-22"><h2>
	滄浪小志二卷<span class="jiazhu">浙江廵撫採進本</span>
</h2></div>
<p class="em2">
	國朝宋犖撰犖字牧仲號漫堂商邱人由廕生官至吏部尚書是編乃犖爲江蘇廵撫時得宋蘇舜欽滄浪亭舊址重爲修葺因蒐輯前人傳記詩文而附以所作記一篇詩一首及尤侗范承勲詩各一首共爲一集當時頗稱其好事然其所採多爲舜欽而作與亭無涉又南禪寺雖附近亭旁而實非當日之故址一槪泛載亦未免稍失斷限矣
</p>
<div class="section" id="title-23"><h2>
	杏花村志十二卷<span class="jiazhu">浙江廵撫採進本</span>
</h2></div>
<p class="em2">
	國朝郎遂撰遂字趙客號西樵子池州人按杜牧之爲池陽守淸明日出遊詩有借問酒家何處有牧童遙指杏花村句蓋泛言風景之詞猶之楊柳岸蘆荻洲耳必指一村以實之則活句反爲滯相矣然流俗相沿多喜附會古蹟以夸餙土風故遂居是村即以古今名勝建置及人物藝文集爲是編蓋亦志乘之結習也至於郎氏族系亦附錄其中則併非志乘體矣
</p>
<div class="section" id="title-24"><h2>
	二樓小志四卷<span class="jiazhu">浙江廵撫採進本</span>
</h2></div>
<p class="em2">
	國朝程元愈撰汪越沈廷璐又補葺之與佟賦偉二樓記畧一書相爲表裏皆記寧國府南北樓事北樓即謝脁之高齋南樓即文昌臺明嘉靖中知府朱大器所建也賦偉書旁涉他事殊爲龎雜此則輯錄歷代題咏并記南樓建造之始末差爲有緒越有讀史記十表已著錄元愈字偕柳延璐字元佩皆寧國人
</p>
<div class="section" id="title-25"><h2>
	靑原志畧十三卷<span class="jiazhu">兩淮馬裕家藏本</span>
</h2></div>
<p class="em2">
	國朝僧大然撰施閏章補輯大然始末未詳閏章字尚白號愚山宣城人順治巳丑進士官至江西布政司叅議康熙己未召試博學鴻詞授翰林院侍讀靑原爲吉州名勝自唐行思禪師開山說法以後遂爲巨刹至明王守仁羅洪先歐陽德諸人於此講學故第三卷特立書院一門畧記當時問對之語而所採錄皆理之近於禪宗者則緇流援儒入墨借以自張其教也
</p>
<div class="section" id="title-26"><h2>
	崇恩志畧七卷<span class="jiazhu">江西廵撫採進本</span>
</h2></div>
<p class="em2">
	國朝僧智藏撰智藏字竺堂安福人崇恩寺在廬陵創自吳赤烏中屢經廢興康熙丙午智藏重修之因輯是書一卷山水道塲及歷代住持上堂語錄二卷記䟽三卷詩對聯四卷序五卷啟書六卷雜著法語七卷法產大旨在張皇佛教以外護爲至榮殊不類出世人語體例亦蕪雜之甚
</p>
<div class="section" id="title-27"><h2>
	江心志十二卷<span class="jiazhu">浙江廵撫採進本</span>
</h2></div>
<p class="em2">
	國朝釋元奇撰江心寺在温州府北永嘉江中即謝靈運詩所謂亂流趨正絶孤嶼媚中川者也宋高宗嘗幸其地稱爲名勝明釋成斌郡人王暘谷始創爲之志元奇因舊本重加編輯凡紀蹟一卷勑書一卷藝文八卷世系雜記二卷
</p>
<div class="section" id="title-28"><h2>
	白鹿書院志十六卷<span class="jiazhu">安徽廵撫採進本</span>
</h2></div>
<p class="em2">
	國朝廖文英撰文英有正字通已著錄初唐李渤與其兄涉讀書廬山蓄一白鹿甚馴因名白鹿洞宋初置書院於五老峯下朱子守南康軍援嶽麓書院例䟽請賜額遂爲四大書院之一康熙中文英爲南康知府因即舊志修輯以成是書意求繁富頗失翦裁
</p>
<div class="section" id="title-29"><h2>
	靈谷寺志十六卷<span class="jiazhu">兩江總督採進本</span>
</h2></div>
<p class="em2">
	國朝吳雲撰雲號舫翁安福人靈谷寺在江寧鍾山之左明太祖遷梁寶誌塔於此改賜今名而號其山曰紫金舊有景泰間僧潔菴嘉靖間黃河二志康熙庚辰雲重輯爲是編前有雲自序及寺僧寂曙所紀修輯緣起凡分二十四類其門目皆因明志之舊僅畧爲刪補耳
</p>
<div class="section" id="title-30"><h2>
	白鹿書院志十九卷<span class="jiazhu">安徽廵撫採進本</span>
</h2></div>
<p class="em2">
	國朝毛德琦撰德琦有廬山志已著錄康熙甲午德琦爲星子縣知縣因取廖文英原志重加訂正分類凡十曰形勝曰興復曰沿革曰先獻曰主洞曰學規曰書籍曰藝文曰祀典曰田賦形勝等七門皆因舊志興復主洞書籍三門則德琦所增也
</p>
<div class="section" id="title-31"><h2>
	通元觀志二卷<span class="jiazhu">浙江廵撫採進本</span>
</h2></div>
<p class="em2">
	國朝吳陳琰撰陳琰有春秋三傳同異考已著錄通元觀在錢塘縣宋紹興中劉鹿泉請於高宗建爲修眞之所嘉靖中姜南始志之陳琰以姜志未備更爲此書
</p>
<div class="section" id="title-32"><h2>
	孔宅志六卷<span class="jiazhu">兩江總督採進本</span>
</h2></div>
<p class="em2">
	國朝諸紹禹撰紹禹松江人靑浦縣治之北地名孔宅舊有孔子廟相傳隋末孔子三十四代裔孫蘇州刺史禎僑寓於吳乃立家廟并葬先聖衣冠於此後漸湮廢明陸應陽重修之始述爲孔廟記陳功又作續記康熙中紹禹增刪舊本以成是編案禎生於隋代不應尚存先聖衣冠即有之亦不應携至吳中且隋時郡縣並無蘇州之名其說殊未可盡信也
</p>
<div class="section" id="title-33"><h2>
	丹霞洞天志十七卷<span class="jiazhu">兩江總督採進本</span>
</h2></div>
<p class="em2">
	國朝蕭韻撰韻字明彝南城人康熙中舉人明萬曆中建昌府知府鄔齊雲嘗屬郡人左宗郢爲麻姑山志久而板燬康熙中湖東道羅森復令韻增補成之首系以圖次列考表志記諸目而於題咏詞賦爲尤詳
</p>
<div class="section" id="title-34"><h2>
	武林志餘三十二卷<span class="jiazhu">浙江廵撫採進本</span>
</h2></div>
<p class="em2">
	國朝張暘撰暘字東榑號滌岑錢塘人是書搜輯武林諸名勝於道觀祠廟名賢古蹟紀載尤詳其末一卷附錄方物亦頗有考訂名志餘者欲以補前志所未備也然採摭頗富而體例未精往往失之冗雜所錄近人題咏亦殊少别裁
</p>
<div class="section" id="title-35"><h2>
	東林書院志二十二卷<span class="jiazhu">兩江總督採進本</span>
</h2></div>
<p class="em2">
	國朝高{山/桂}高嶐高廷珍高陞許獻同撰{山/桂}等四人皆高攀龍之裔獻亦攀龍同縣人也其書分建置院規會語祀典列傳公移文翰典守著述軼事十門意在博搜廣採而體例冗雜頗甚所附諸人又多冒濫乃至孫承澤亦厠其間
</p>
<div class="section" id="title-36"><h2>
	增修雲林寺志八卷<span class="jiazhu">浙江廵撫採進本</span>
</h2></div>
<p class="em2">
	國朝厲鶚撰鶚有遼史拾遺已著錄是編成於乾隆甲子以靈隱舊志脫漏尚多且聖祖仁皇帝省方南幸駐蹕山中賜名雲林寺不宜仍用舊名故因前志而增輯之首紀宸恩次山水次禪祖次法語次檀越人物次藝文詩詠而以遺事雜記終焉
</p>
<div class="section" id="title-37"><h2>
	宋東京考二十卷<span class="jiazhu">浙江廵撫採進本</span>
</h2></div>
<p class="em2">
	國朝周城撰城號石匏嘉興人是書前有雍正辛亥王珻序稱城客大梁三載隨境討蒐以成此書其凡例有云建隆以前東京非宋靖康而後宋不東京蓋專紀汴都一百七十年之遺蹟而作也每條皆援引舊書列其原文蓋仿朱彝尊日下舊聞之體然多引類書其博贍殊不及彝尊又多載雜事務盈卷帙如所引宋稗類抄二近侍爭辨貴賤由天一事因首有仁宗御便殿一語遂列之宮殿類中然則一代帝王何事不在宫殿内豈勝載乎他如造字臺吹臺繁臺卷中所引各書皆謂一臺而數名乃於繁臺則併入吹臺又别立造字臺名之類多彼此牴牾無所考証其精核亦不及彝尊也
</p>
<div class="section" id="title-38"><h2>
	鵞湖講學會編十二卷<span class="jiazhu">江西廵撫採進本</span>
</h2></div>
<p class="em2">
	國朝鄭之僑撰之僑字東里潮陽人乾隆丁巳進士官至寶慶府知府鵞湖爲朱陸講學之所今其地屬鉛山之僑官鉛山知縣時因作是編首卷爲之僑所作圖傳贊考二卷至八卷皆四賢問答諸書及學規條約講義九卷爲之僑及雷鋐所立條約十卷十一卷皆自宋迄今詩文之有關於鵞湖者而之僑所作亦並錄焉十二卷則之僑所作鵞湖書田志也書中大旨多調停朱陸之異同其意蓋欲附於講學然實則惟以書院爲主故題咏名勝諸作亦皆收錄今仍附之地理類焉
</p>
<p class="em2">
	右地理類古蹟之屬三十七部三百七十二卷皆附存目
</p>
<div class="section" id="title-39"><h2>
	豫章今古記一卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏考隋書經籍志有雷次宗豫章記一卷宋王象之輿地碑記目又云次宗作豫章古今志是編首引次宗語末云次宗於元嘉六年撰豫章記則必非雷書觀所紀至唐而止有皇唐大唐之語似爲唐人之作矣書分郡記寶端記寺觀記鬼神記變化記神祠記山石記塜墓記翹俊記等九部記載寥寥絶無體例疑依託者雜鈔成之也
</p>
<div class="section" id="title-40"><h2>
	西湖繁勝錄一卷<span class="jiazhu">永樂大典本</span>
</h2></div>
<p class="em2">
	舊本題西湖老人撰不著名氏考書中所言蓋南宋人作也宋自和議旣成之後不復留意於中原士大夫但知流連歌舞笑傲湖山故是書所述大抵嬉遊之事以繁華靡麗相誇蓋亦耐得翁都城紀勝之類而瑣屑又甚焉
</p>
<div class="section" id="title-41"><h2>
	廬陽客記一卷<span class="jiazhu">浙江汪汝瑮家藏本</span>
</h2></div>
<p class="em2">
	明楊循吉撰循吉有蘇州府纂修識畧已著錄正德元年循吉同年進士西充馬金爲廬州守請循吉修郡志以議不合歸後二月因採其風土大槪述爲此編凡十一目簡潔古峭頗有結搆蓋借此以馳騁其筆力然漏畧太甚不足以備考證也
</p>
<div class="section" id="title-42"><h2>
	蜀都雜抄一卷<span class="jiazhu">兩江總督採進本</span>
</h2></div>
<p class="em2">
	明陸深撰深有南廵日錄已著錄此乃深爲四川左布政使時所錄蜀中山川古蹟其論峨眉山當作蛾眉又力辨禹生石紐爲元和志之誤頗爲有識其他則多隨筆劄記之文
</p>
<div class="section" id="title-43"><h2>
	閩部疏<span class="jiazhu">無卷數　兩江總督採進本</span>
</h2></div>
<p class="em2">
	明王世懋撰世懋有却金傳已著錄是書記閩中諸郡風土歲時及山川鳥獸草木之屬亦地志之支流蓋世懋曾官福建提學副使記其身所閱歷者也
</p>
<div class="section" id="title-44"><h2>
	淞故述一卷<span class="jiazhu">兩淮鹽政採進本</span>
</h2></div>
<p class="em2">
	明楊樞撰樞字運之自稱細林山人華亭人嘉靖戊子舉人官至江西臨江府同知是書乃所述松江一郡遺聞軼事以補志乘之缺畧者松江本以吳淞江得名明初因地多水災故去水旁以禳之此書標目則猶仍其本名也書中於地理人物行誼藝能文字題咏以及詼諧瑣屑之事無不備載其藝文籍用宋孝王關東風俗傳例載陸績渾天圖以下凡百餘種悉其鄉人著作可爲徵文考獻之資至於元楊維禎之名或從木或從示諸書參差不一樞以歲月求之謂字本從木入明後以諸王有諱楨者始改從示其言殊臆測無據又李至剛在永樂時以善於附會深蒙傾險之譏而樞信明一統志之虛詞反目以德量寛宏惜松江舊志畧而不載亦未免涉囘護鄉曲之私也
</p>
<div class="section" id="title-45"><h2>
	秦錄一卷<span class="jiazhu">編修程晉芳家藏本</span>
</h2></div>
<p class="em2">
	明沈思孝撰思孝字繼山嘉興人隆慶戊辰進士官至都察院右副都御史兼兵部侍郎事迹具明史本傳是書多載陝西諸郡形勝風土間引經史諸書爲証其論復河套事極以曾銑之議爲非未免有所囘護云
</p>
<div class="section" id="title-46"><h2>
	晉錄一卷<span class="jiazhu">編修程晉芳家藏本</span>
</h2></div>
<p class="em2">
	明沈思孝撰所載多邊障形勝及防守扼要之處其田賦鹽課諸條與明會典亦畧有同異至敘黃河所經州縣及太原晉祠則大抵習見之文
</p>
<div class="section" id="title-47"><h2>
	長溪瑣語一卷<span class="jiazhu">兩淮鹽政採進本</span>
</h2></div>
<p class="em2">
	明謝肇淛撰肇淛有史觽已著錄長溪今之福寧府是書雜載山川名勝及人物故事間及神怪蓋亦志乘之支流也
</p>
<div class="section" id="title-48"><h2>
	滇南雜記二卷<span class="jiazhu">山東廵無採進本</span>
</h2></div>
<p class="em2">
	明許伯衡撰伯衡號聽菴崑山人萬曆庚子舉人官晉寧州知州兼攝昆陽州事伯衡嘗輯晉寧志復雜采滇事爲此書體例與輿記畧同惟不列仕宦人物姓名坊巷公署之類及雜事各自標目爲小異耳大抵畧於古迹而詳於時事故下卷自丁產以下所載公牘爲最詳自序謂於滇事無損益而要不爲遊談其大旨可見矣
</p>
<div class="section" id="title-49"><h2>
	西事珥八卷<span class="jiazhu">福建廵撫採進本</span>
</h2></div>
<p class="em2">
	明魏濬撰濬有易義古象通已著錄是書蓋其官粤西時所作一卷多言山川地理二卷多言風土三卷多言時政四卷五卷多言故事及人物六卷多言物產七卷多言仙釋神怪八卷多言制馭苖蠻之始末雖不立地志之名然核其編次固地志之類但不列門目耳其考訂頗不苟敘述亦爲雅潔無說部沓雜之習然如載舒弘志轉生之類稍涉荒唐明惠帝程濟諸事亦相沿訛謬也
</p>
<div class="section" id="title-50"><h2>
	泉南雜志二卷<span class="jiazhu">編修程晉芳家藏本</span>
</h2></div>
<p class="em2">
	明陳懋仁撰懋仁字無功嘉興人官泉州府經歷浙江通志稱其不以簿書廢鉛槧記泉南事多故牒所未備即是書也其所載山川古蹟禽魚花木以及郡縣事實頗爲詳具中如淳化帖尼無著等一兩條亦稍有考證其官山一條破閩俗葬地之說持論亦正下卷則多記其在泉所施設皆得諸身歷者然如泉人之宦嘉興及嘉興人之宦泉者俱縷列姓名即簿尉亦並載之此非天下之通例懋仁以嘉興人而宦泉州故兩地互記耳使修地志者人人皆援此例則罄南山之竹不足供其私載矣凡著一書先存一厚其鄉人之心皆至薄之見也
</p>
<div class="section" id="title-51"><h2>
	閩中考一卷<span class="jiazhu">浙江吳玉墀家藏本</span>
</h2></div>
<p class="em2">
	明陳鳴鶴撰鳴鶴有東越文苑已著錄是書所考皆福州府境山川古蹟稱得唐人閩中記於長樂農家得宋人三山志於徐𤊹叅以聞見訂志乘之舛譌其考證舊事如東冶非東治泉山非泉州淸源山而越山冶山皆泉之支麓冶縣非東甌鑪峰石在南嶼不在旗山舊志本明新志誤刪其文因誤移其地亦頗精核惟後幅多採小說怪事及僧家語錄未免傷於蕪雜
</p>
<div class="section" id="title-52"><h2>
	兩河觀風便覽四卷<span class="jiazhu">江蘇廵撫採進本</span>
</h2></div>
<p class="em2">
	不著撰人名氏中有稱萬曆二十年者而所列宗藩一門尚無福府則神宗中年之書也分十門一曰圖考二曰封域三曰官秩四曰宗藩五曰賦役雜差六曰戶口七曰河防八曰釋傳九曰儲積十曰兵防大抵抄撮案牘爲之而於河南學故一一具詳較地志諸書羅列山川侈陳人物濫載藝文者較爲近實特其大者多見於史而小亦備載於通志不免爲已陳之故牘耳
</p>
<div class="section" id="title-53"><h2>
	增補武林舊事八卷<span class="jiazhu">浙江廵撫採進本</span>
</h2></div>
<p class="em2">
	明朱廷煥撰廷煥字中白單縣人崇禎甲戌進士官工部主事初宋末周密嘗錄南渡後百二十年典故及風俗遊宴之盛爲武林舊事廷煥於崇禎間司榷杭州復採西湖志鶴林玉露容齋隨筆輟耕錄及密所著癸辛雜志諸書補綴其闕以成是編密書十卷此增補反爲八卷者密書别有一六卷之本廷煥據以推廣也自序謂增補數十則今按所增凡睿藻恩澤開罏故都宫殿湖産災異六門共補一百五十四則與序不符殆序文字誤耶其中湖産一門旣非宋代所獨有與斷限之例殊乖災異一門亦非土俗民風朝章國典泛濫尤甚均非密著書之本意殊屬駢枝明人點竄古書多不解前人義例動輙破壞其體裁往往似此也
</p>
<div class="section" id="title-54"><h2>
	帝京景物畧八卷<span class="jiazhu">編修汪如藻家藏本</span>
</h2></div>
<p class="em2">
	明劉侗于奕正同撰侗字同人麻城人崇禎甲戌進士官吳縣知縣奕正字司直宛平人是編詳載北京景物奕正摭求事迹而侗排纂成文以京師東西南北各分城内城外而西山及畿輔併載焉所列目凡一百二十有九每篇之末各繫以詩採摭頗踈王士禎池北偶談嘗譏其不考薩都拉集失載安祿山史思明所造雙塔事考據亦多不精確其爲朱彝尊日下舊聞所駁正者尤不一而足其割裂藝元二字爲塑工姓名一條殆足資笑噱又侗本楚人多染竟陵之習其文皆么弦側調惟以纎詭相矜至如太學石鼓一條舍石鼓而頌太學殊傷冗濫又首善書院近在同時泛敘講學何關景物於體例亦頗有乖所附諸詩尤爲猥雜方今奉命重輯日下舊聞考古證今務求傳信朱彝尊之所撰且爲大輅之椎輪侗等弔詭之詞益可爲覆瓿用矣
</p>
<div class="section" id="title-55"><h2>
	山左筆談一卷<span class="jiazhu">編修程晉芳家藏本</span>
</h2></div>
<p class="em2">
	舊本題明黃淳耀撰淳耀字蕴生號陶菴嘉定人崇禎癸未進士南都破後殉節死事跡具明史儒林傳是編所記皆山東風土形勢山川古蹟及海運備倭諸事宜徵引拉雜殊鮮倫理案淳耀生平未嘗遊山東所著陶菴集内亦無此書名此本見曹溶學海類編中疑亦出僞託也
</p>
<div class="section" id="title-56"><h2>
	楚書一卷<span class="jiazhu">編修程晉芳家藏本</span>
</h2></div>
<p class="em2">
	明陶晉楧撰晉楧字若楧秀水人崇禎間嘗侍親官楚因雜記其山水物產間及古蹟然考證殊多疎漏如辨峋嶁碑信楊愼所錄者爲眞本則其他可知矣
</p>
<div class="section" id="title-57"><h2>
	山東考古錄一卷<span class="jiazhu">大學士英亷家藏本</span>
</h2></div>
<p class="em2">
	舊本題國朝顧炎武撰載吳震方說鈴中然說鈴載炎武書四種其三皆雜剽日知錄而此書之文獨日知錄所不載末題辛丑臘望日庚申是日立春字蓋作於順治十八年考王士禎居易錄記炎武嘗預修山東通志或是時所遺藁本亦未可知也
</p>
<div class="section" id="title-58"><h2>
	京東考古錄一卷<span class="jiazhu">大學士英亷家藏本</span>
</h2></div>
<p class="em2">
	舊本題國朝顧炎武撰載吳震方說鈴中其文皆見炎武所撰日知錄及昌平山水記殆震方剿取别行僞立此名也
</p>
<div class="section" id="title-59"><h2>
	譎觚一卷<span class="jiazhu">兩江總督採進本</span>
</h2></div>
<p class="em2">
	國朝顧炎武撰時有樂安李煥章僞稱與炎武書駁正地理十事故炎武作是書以辨之其論孟嘗君之封於薛及臨淄之非營邱諸條皆於地理之學有所補正
</p>
<div class="section" id="title-60"><h2>
	天府廣記四十四卷<span class="jiazhu">編修勵守謙家藏本</span>
</h2></div>
<p class="em2">
	國朝孫承澤撰承澤有尚書集解已著錄是書以京畿事實分類編輯凡建置府治學宫城池宮殿各一卷壇廟四卷官署二十三卷其中倉場漕務附戶部選舉貢院附禮部之類又各以所屬繫錄人物二卷名勝川渠名蹟寺廟石刻陵園各一卷賦一卷詩三卷全用志乘之體承澤所作春明夢餘錄多記明事是編則上該歷代下迄於明爲例稍殊其中如因工部而及修築遂併淮黄形勢而詳述之則是南河而非北都因禮部而及儀注因併貴賤章服而縷載之則是會典而非地志且旣以天府爲名自應以地爲限乃明建都在永樂時而内閣題名上溯洪武之初移石鼓入大都在元時而石鼓歌兼收韓愈韋應物蘇軾鳳翔所作如斯之類皆務博貪多未免失之泛濫至於六科條目自載其奏䟽名蹟類中自載其别業如斯之類亦未免明人自炫之習他如人物門成德傳末附載德殉難時與馬世奇書有在都縉紳盡如光含萬孫北海天下事尚可爲之語含萬即光時亨字以給事中從賊後爲福王所誅者也以德之剛直明決與時亨承澤决非氣類未必肯作是語如斯之類或不免有所依托李國禎降賊拷死具載諸書而以爲棄城遁去賊追殺之如斯之類或不免傳聞失實前卷以翰林院爲元光祿寺後卷又以翰林院爲元鴻臚寺如斯之類或不免小有牴牾核其全書大抵瑕多而瑜少也
</p>
<div class="section" id="title-61"><h2>
	四州文獻摘抄四卷<span class="jiazhu">山西廵撫採進本</span>
</h2></div>
<p class="em2">
	國朝畢振姬撰其邑人司昌齡所摘抄也振姬字亮四高平人順治丙戌進士官至廣西按察使山西通志稱其所著有四州文獻藏於家此本有司昌齡跋曰四州文獻蓋潞澤遼沁之通考也其間有懸揣附會之說前無總序條類紛雜蓋草創未就而其徒所抄次凡二十五册余以前人舊文各有原書又繁不能盡錄乃節其諭著之要者與其所纂物產釐爲四卷題曰四州文獻摘鈔據其所云所存不及十之一尚龎雜如是則全書可想見矣
</p>
<div class="section" id="title-62"><h2>
	甌江逸志一卷<span class="jiazhu">大學士英亷家藏本</span>
</h2></div>
<p class="em2">
	國朝勞大輿撰大輿字宜齋石門人順治辛卯舉人官永嘉縣教諭是編前記温州舊事後記其山川物產大意欲補郡乘之闕故名曰逸志然捃拾未富且皆不著所出未爲精核至謂錢玉蓮爲倡女更齊東之語矣
</p>
<div class="section" id="title-63"><h2>
	粤述一卷<span class="jiazhu">大學士英亷家藏本</span>
</h2></div>
<p class="em2">
	國朝閔敘撰敘號鶴瞿歙縣人太學題名碑作江都人疑其寄籍也順治乙未進士官至監察御史是編乃其督學廣西時所作敘述山川物產頗爲雅潔其辨狄靑取崑崙關一事核以地理足訂宋史之悞惟好穿鑿字義如謂猺字當作僥即說文之僬僥巳爲無理又謂猺人住屋作兩層人居其上猪圈牛欄皆在卧榻之下說文家字宀下從豕可會此義云云尤爲附會儒生喜談小學動稱六書爲萬事之根本其弊往往至此也
</p>
<div class="section" id="title-64"><h2>
	星餘筆記一卷<span class="jiazhu">山東廵撫採進本</span>
</h2></div>
<p class="em2">
	國朝王鉞撰鉞有粤遊日記已著錄此其世德堂遺書之第三種也皆其官西寧知縣時記其上風物產如蚺蛇狒狒諸條於舊說間有駁正所記𣕎字乪字滘字牮字平字冇字之類亦足補桂海虞衡志所遺然大抵地志所巳載也以方爲邑令故取巫馬期戴星之義名曰星餘云
</p>
<div class="section" id="title-65"><h2>
	中州雜爼三十五卷<span class="jiazhu">河南廵撫採進本</span>
</h2></div>
<p class="em2">
	國朝汪价撰价字介人號三儂外史自稱吳人其里居則未詳也順治巳亥賈漢復爲河南廵撫修通志价與其役踰年書成復采諸書所載軼聞瑣事關於中州者薈萃以成是編分天地人物四函天函子目五曰分野圖譜餘論雜識時令地函子目十六曰建都封國紀邑紀鄉紀山紀水紀室紀園紀寺紀塔紀觀紀廟紀墓紀碑紀橋紀俗人函子目二十一曰帝跡聖跡賢跡官跡文跡武跡忠跡孝跡義跡節跡隱流羽流緇流術流技流女史老史兒史凶史異史人雜物函子目十四曰禽志獸志鱗志蟲志草譜木譜花譜穀品果品菜品飮案食案器考物考采摭繁富用力頗勤而多取稗官家言純爲小說之體又事皆不著所出人亦往往不著時代編次繁複漫無體例可謂勞而鮮功者矣
</p>
<div class="section" id="title-66"><h2>
	湖壖雜記一卷<span class="jiazhu">大學士英亷家藏本</span>
</h2></div>
<p class="em2">
	國朝陸次雲撰次雲字雲士錢塘人康熙初山拔貢生官江陰縣知縣是書蓋續田藝蘅西湖志餘而作如慶忌塔夾城之類亦頗有考辨而近於小說者十之七八蓋藝蘅之書體例亦如是也
</p>
<div class="section" id="title-67"><h2>
	姑孰備考八卷<span class="jiazhu">安徽廵撫採進本</span>
</h2></div>
<p class="em2">
	國朝夏之符撰之符字玹伯當塗人順治中修太平府志未成乃刪其八志二表而爲此書首郡紀三卷以擬本紀次人物傳贊二卷以擬列傳次鄉音集三卷皆之符自作之詩非志非集殊乖體例又人物傳中列韋弦佩於先賢而弦佩方序其書則其人未死亦豈蓋棺論定之義乎弦佩原序稱是書十二卷張總序又作九卷互相矛盾惟陶元鼐序作八卷與此本相合云
</p>
<div class="section" id="title-68"><h2>
	臺灣記畧一卷<span class="jiazhu">大學士英亷家藏本</span>
</h2></div>
<p class="em2">
	國朝李麟光撰麟光號蓉洲武進人是編雜記臺灣山川附以暹羅别記一篇篇帙寥寥疑爲刪削不完之本也
</p>
<div class="section" id="title-69"><h2>
	海表奇觀八卷<span class="jiazhu">浙江汪啟淑家藏本</span>
</h2></div>
<p class="em2">
	不著撰人名氏凡標二十三門曰溯源曰疆境曰形勢曰分野曰氣候曰潮汐曰節序曰風俗曰黎俗曰古曆曰災祥曰名山曰水泉曰名宦曰人物曰列傳曰祠廟曰古蹟曰墳墓曰物產曰奇人曰奇事曰題咏蓋即抄撮瓊州府志而每條附以論贊詩句據其自序稱戊申官於瓊州又言家於齊魯考瓊州府志康熙七年戊申知府牛天宿山東人當即此人也
</p>
<div class="section" id="title-70"><h2>
	江南星野辨一卷<span class="jiazhu">兩江總督採進本</span>
</h2></div>
<p class="em2">
	國朝葉燮撰燮字星期吳江人康熙庚戌進士官寶應縣知縣其書歷引周禮爾雅及星經史志所載揚州吳越分野獨推劉基淸類天文分野之書爲得郡邑分度之詳案星土之說雖本周禮保章氏亦見於左傳諸占然先儒巳不得其傳解多附會術家用以推驗偶應者十不得一不應者十恒逾九况疆域旣巳非古而猶執二十八宿尺尺寸寸而拓之其乖迕殆不待辨輿圖所列大抵具文博引繁稱徒爲枝贅而已
</p>
<div class="section" id="title-71"><h2>
	嶺南雜記二卷<span class="jiazhu">大學士英亷家藏本</span>
</h2></div>
<p class="em2">
	國朝吳震方撰震方有讀書正音已著錄是編記其客遊廣東時所見上卷多記山川風土兼及時事所載番禺唐化鵬夫務條議花田立縣議廣西廵撫彭鵬禁官販私鹽示諸條亦頗留心於利弊下卷則記物產而已書中稱平南王尚可喜爲逆藩伏讀五朝國史列傳可喜之子尚之孝反覆悖亂終於伏誅謂之逆藩可也可喜則終守臣節未可目之以逆是亦傳聞之未審矣
</p>
<div class="section" id="title-72"><h2>
	臺灣隨筆一卷<span class="jiazhu">編修程晉芳家藏本</span>
</h2></div>
<p class="em2">
	國朝徐懷祖撰懷祖字燕公松江人自序稱乙亥之春再至閩漳復有臺灣之行蓋康熙三十四年所作其記臺灣風土及自閩赴海水程俱不甚詳備但就其所歷言之耳
</p>
<div class="section" id="title-73"><h2>
	燕臺筆錄一卷<span class="jiazhu">編修程晉芳家藏本</span>
</h2></div>
<p class="em2">
	此本載曹溶學海類編中題國朝項惟貞撰惟貞字端伯秀水人朱彝尊之門人也然檢核其文實即朱彝尊日下舊聞内風俗一門疑彝尊嘗屬之裒輯偶存殘稿作僞者遂别標此名也且彝尊撰日下舊聞時溶殁巳久又安得而錄之學海類編多書賈所竄入非溶原本此亦一証矣
</p>
<div class="section" id="title-74"><h2>
	神州古史考一卷方輿通俗文一卷<span class="jiazhu">安徽廵撫採進本</span>
</h2></div>
<p class="em2">
	國朝倪璠撰璠字魯玉錢塘人康熙乙酉舉人官内閣中書舍人是書自序云按今之版圖取自漢迄唐諸史地志列於郡縣之首上搜舊聞旁摭遺逸凡兩京十四省共一百五十餘卷謂之神州古史考又取唐以後者别爲一編名曰方輿通俗文然所梓者惟杭州一府九縣而已蓋未成之書也
</p>
<p class="margin2">
	案此書據其原序宜入總志然所刻者惟一府入之總志爲不倫而又不可列於郡縣之中故附存其目於雜記此無類可歸之變例也
</p>
<div class="section" id="title-75"><h2>
	西粤對問<span class="jiazhu">無卷數　江蘇廵撫採進本</span>
</h2></div>
<p class="em2">
	國朝江德中撰德中字漢石徽州人官至廣西布政司叅議是書記西粤山川風土物産頗資異聞然其徵據踈謬亦復不少如引左傳有仍氏生女黰事不檢杜注美髮爲黰之語而誤以爲肌膚之黑又云雉黑色者爲鷗雉按爾雅秩秩海雉注如雉而黑在海中不云名鷗也殆緣海字而誤歟
</p>
<div class="section" id="title-76"><h2>
	潯陽蹠醢六卷<span class="jiazhu">江西廵撫採進本</span>
</h2></div>
<p class="em2">
	國朝文行遠撰行遠字樵菴江西德化人康熙中貢生是書專志九江一郡故實首有凡例自謂讀書時遇郡事隨見隨錄自經史子集及稗官野乘小說之類靡所不採首卷分象緯地輿書院祠廟宮室邱墓服食器用玩好草木鳥獸蟲魚十二目次卷分仕宦吏治典禮經費兵防盜賊六目三卷分交遊器局方技孝義閨閫忠節流寓人物栖逸九目四卷分眞仙僧寶二目五卷分詩文書畫典籍名勝四目六卷分像教禪喜靈異感應果報鬼神六目其摭拾頗爲繁當而分别門類殊多失當如旣有僧寶又有禪喜旣有鬼神又有果報感應靈異之類中所採取亦未見决擇蓋有意求多未免失之龎雜也
</p>
<div class="section" id="title-77"><h2>
	蜀都碎事六卷<span class="jiazhu">兩淮馬裕家藏本</span>
</h2></div>
<p class="em2">
	國朝陳祥裔撰祥裔本姓喬氏號藕漁順天人康熙中官成都府督捕通判採蜀中故實爲碎事四卷雜引諸書或注或否間附以考記案語及前代題咏詩文復以所采未盡别爲藝文二卷謂之補遺祥裔所自作詩亦併列於唐宋名作之間
</p>
<div class="section" id="title-78"><h2>
	續閩小紀一卷<span class="jiazhu">江蘇廵撫採進本</span>
</h2></div>
<p class="em2">
	國朝黎定國撰定國字于一江都人嘗客遊福建學使幕中因據所見聞輯爲此書以舊書先有閩小紀故以續爲名凡七十六條所載閩地風俗土產及瑣碎故實大約通志所已具别無創聞也
</p>
<div class="section" id="title-79"><h2>
	嶺海見聞四卷<span class="jiazhu">兩淮馬裕家藏本</span>
</h2></div>
<p class="em2">
	國朝錢以塏撰以塏遊宦廣東前後八載所作羅浮外史已著錄此編又其雜錄見聞之書也大致欲倣水經注洛陽伽藍記而才不逮古又採錄冗雜無所限斷記陸賈使粤乃泛及作新語事記南漢事甚畧乃闌載劉鋠入宋後事皆與嶺海無關其他雜錄小說不核眞僞如述異記開元天寶遺事之類與聞見亦無涉至於荔枝銅鼓前後各出二條尤無體例矣
</p>
<div class="section" id="title-80"><h2>
	南漳子二卷<span class="jiazhu">浙江廵撫採進本</span>
</h2></div>
<p class="em2">
	國朝孫之騄撰之騄所輯尚書大傳已著錄之騄居於河渚近南漳湖因以自號是書所紀皆其一鄉之故實乃自稱爲子核其體例實亦於古無徵
</p>
<p class="em2">
	右地理類雜記之屬四十二部一百七十六卷<span class="jiazhu">内二部無卷數</span>皆附存目
</p> 



</div></body></html>