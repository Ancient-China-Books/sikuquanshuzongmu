<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百八·子部十八（術數類一）</title></head><body><div id="text">

<p>
<strong>欽定四庫全書總目卷一百八</strong>
</p>
<div class="section" id="title-0"><h1>
	子部十八
</h1><hr/></div>
<div class="section" id="title-1"><h2>
	術數類一
</h2></div>
<p class="em2">
	術數之興多在秦漢以後要其旨不出乎陰陽五行生尅制化實皆易之支流傳以雜說耳物生有象象生有數乘除推闡務究造化之源者是爲數學星土雲物見於經典流傳妖妄寖失其眞然不可謂古無其說是爲占候自是以外末流猥雜不可殫名史志總槪以五行今參驗古書旁稽近法析而别之者三曰相宅相墓曰占卜曰命書相書併而合之者一曰陰陽五行雜技術之有成書者亦别爲一類附焉中惟數學一家爲易外别傳不切事而猶近理其餘則皆百僞一眞遞相煽動必謂古無是說亦無是理固儒者之迂談必謂今之術士能得其傳亦世俗之惑志徒以冀福畏禍今古同情趨避之念一萌方技者流遂各乘其隙以中之故悠謬之談彌變彌夥耳然衆志所趨雖聖人有所弗能禁其可通者存其理其不可通者姑存其說可也
</p>
<div class="section" id="title-2"><h2>
	太玄經十卷<span class="jiazhu">編修勵守謙家藏本</span>
</h2></div>
<p class="em2">
	漢揚雄撰晉范望注漢書藝文志稱揚雄所序三十八篇太玄十九其本傳則稱太玄三方九州二十七部八十一家二百四十三表七百二十九贊分爲三卷曰一二三與太初曆相應又稱有首衝錯測攡瑩數文掜圖告十一篇皆以解剝玄體離散其文章句尚不存焉與藝文志十九篇之說已相違異桓譚新論則稱太玄經三篇傳十二篇合之乃十五篇較本傳又多一篇案阮孝緒稱太玄經九卷雄自作章句隋志亦載雄太玄經章句九卷疑漢志所云十九篇乃合其章句言之今章句已佚故篇數有異至桓譚新論則世無傳本惟諸書逓相援引或訛十一爲十二耳以今本校之其篇名篇數一一與本傳皆合固未嘗有脫佚也注其書者自漢以來惟宋衷陸績最著至晉范望乃因二家之注勒爲一編雄書本擬易而作以家準卦以首準彖以贊準爻以測準象以文準文言以攡瑩掜圖告準繫辭以數準説卦以衝準序卦以錯準雜卦全仿周易古本經傳各自爲篇望作注時析玄首一篇分冠八十一家之前析玄測一篇分繫七百二十九贊之下始變其舊至今仍之其書唐藝文志作十二卷文獻通考則作十卷均名曰太玄經注此本十卷與通考合而卷端標題則稱晉范望字叔明解贊考玄測第一條下有附注曰此是宋陸二家所注即非范望注也蓋范望採此注意自解經贊儒有近習罔知本末妄將此注升於測日之上以雜范注混亂義訓今依范望正本移於測日之下免誤學者已下七百二十九測注並同云云考望自序亦稱因陸君爲本錄宋所長捐其所短並首一卷本經之上散測一卷注文之中訓理其義以測爲據然則望所自注特其贊詞其他文則酌取二家之舊故獨以解贊爲文今槪稱望注要其終而目之耳卷端列陸績述玄一篇據陳振孫書錄解題爲范本所舊有又列王涯說玄五篇又列釋文一卷則不知何人附入其太玄圖旁范望序末及玄首玄測之首尾凡附記九條卷末又有一跋均不著名氏考序後附記稱近時林瑀瑀與賈昌朝同時則此九條當出北宋人手又王涯說玄之末附題一行云右廸功郎充兩浙東路提舉茶鹽司幹辦公事張實校勘則附記或出於實歟其釋文一卷亦不著名氏考鄭樵通志太玄經釋文一卷亦林瑀撰疑實刋是書時併以涯之說瑀之釋文冠於編首也
</p>
<div class="section" id="title-3"><h2>
	太玄本旨九卷<span class="jiazhu">江蘇巡撫採進本</span>
</h2></div>
<p class="em2">
	明葉子奇撰子奇字世杰號靜齋龍泉人明初以薦官巴陵縣主簿揚雄以玄擬易卷首所列舊圖具七十二候晁說之易玄星紀譜亦以星候爲機括子奇獨謂太玄附會律曆節候而强其合不無臆見厯舉所求而未通者八條以明未足盡易之旨而又稱其能自成一家之學在兩漢不可多得因别爲詮釋以正宋陸舊註之訛蓋亦如說易之家廢象數而言義理也考太玄大意雖不盡涉乎飛伏互應與焦京之說冇别然漢書雄本傳稱玄首四重者非卦也數也其用自天玄推一晝一夜陰陽數度律曆之紀九九大運與天終始與太初曆相應亦有顓頊之厯焉漢儒所述其說至明子奇必以爲不協律曆其說殊戾然玄文艱澁子奇能循文闡發使讀者易明亦有一節之可取數百年來註是書者寥寥存以備一家可也
</p>
<div class="section" id="title-4"><h2>
	元包五卷附元包數總義二卷<span class="jiazhu">浙江汪啟淑家藏本</span>
</h2></div>
<p class="em2">
	北周衞元嵩撰唐蘇源明傳李江注宋韋漢卿釋音其總義二卷則張行成所補撰也楊楫嘗序其書云元嵩益州成都人明陰陽曆算獻策後周賜爵持節蜀郡公胡應麟四部正譌則云元嵩後周人所撰述有齊三教論七卷見鄭樵通志又隋志釋氏類稱蜀郡沙門衞元嵩上書言僧徒猥濫周武帝下詔一切廢毁即其人也楊楫本序頗與隋志合序稱元嵩有傳考北史無之楊氏誤也案應麟謂元嵩先爲沙門所考較楫爲詳然北史載元嵩藝術傳中應麟求之於專傳不見其名遂以爲北史不載則楫不誤而應麟反誤至崇文總目以爲唐人通志通考並因之則踈舛更甚矣唐釋道宣廣宏明集於元嵩深有詆詞蓋以澄汰僧徒故緇流積恨然温大雅創業起居注載元嵩造謡䜟裴寂等引之以勸進則亦妖妄之徒也是書體例近太元序次則用歸藏首坤而繼以乾兌艮離坎巽震卦凡七變合本卦共成八八六十四自繫以辭文多詰屈又好用僻字難以猝讀及究其傳注音釋乃别無奥義以艱深而文淺易不過效太元之顰宋紹興中臨卭張行成以蘇李二氏徒言其理未知其數復徧采易說以通其旨著爲總義元嵩書唐志作十卷今本五卷其或併或佚蓋不可考楊楫序稱大觀庚寅前進士張昇景初擕元包見遺日自後周厯隋唐迄今五百餘載世莫得聞頃因楊元素内翰傳秘閣本俾鏤板以傳然此書唐志崇文總目並著錄何以云五百餘年世莫得聞王世貞疑爲依托似非無見今術數家從無用以占卜者徒以流傳旣久姑錄存之行成書玉海作二卷與今本合與元包本别著錄然考昇子張洸跋已稱以行成疏義與臨卭韋漢卿釋音合爲一編則二書之併其來巳久毛晉刋板蓋有所本今亦仍之其釋音漏題漢卿名則晉之疎耳
</p>
<div class="section" id="title-5"><h2>
	潛虛一卷附潛虚發徵論一卷<span class="jiazhu">浙江巡撫採進本</span>
</h2></div>
<p class="em2">
	宋司馬光撰光有温公易說已著錄是編乃擬太元而作晁公武讀書志曰此書是五行爲本五行相乘爲二十五兩之爲五十首有氣體性名行變解七圖然其辭有闕者蓋未成也其手寫草稿一通今在子建姪房朱子跋張氏潛虚圖亦曰范仲彪炳文家多藏司馬文正公遺墨嘗示子潛虚别本則其所闕之文甚多問之云温公晚著此書未竟而薨故所傳止此近見泉州所刻乃無一字之闕始復驚疑讀至數行乃釋然曰此贋本也其說與公武合此本首尾完具當即朱子所謂泉州本非光之舊又公武言氣體性名行變解七圖熊朋來則言潛虛有氣圖其次體圖其次性圖其次名圖其次行圖其次命圖其目凡六而張氏或言八圖者行圖中有變圖解圖也是命圖爲後人所補公武言五行相乘爲二十五兩之爲五十首而今本實五十五行是其中五行亦後人所補不止增其文句已也吳師道禮部集有此書後序稱初得潛虛全本又得孫氏闕本續又得許氏闕本歸以參校用朱子法非其舊者悉以朱圈别之然其本今亦不傳林希逸嘗作潛虛精語一卷今尚載鬳齋十一稿中凡有存者皆闕本之語而續者不載尚可畧見大槪然於闕本中亦不全取究無以知某條爲贋本蓋世無原書久矣姑以源出於光而存之耳陳淳譏其所謂虛者不免於老氏之歸要其吉臧平否凶之占以氣之過不及爲斷亦不失乎聖賢之旨也張敦實論凡十篇據吳師道後序則元時巳附刻於後今亦併存敦實婺源人官左朝奉郎監察御史其始末無考考太元經末有右廸功郎充浙江提舉鹽茶司幹辦公事張實校勘字疑即一人或南宋避寧宗諱重刻太元經時刪去敦字歟是不可得而詳矣
</p>
<div class="section" id="title-6"><h2>
	皇極經世書十二卷<span class="jiazhu">通行本</span>
</h2></div>
<p class="em2">
	宋邵子撰據晁說之所作李之才傳邵子數學本於之才之才本於穆修修本於种放放本陳摶蓋其術本自道家而來當之才初見邵子於百泉即授以義理物理性命之學皇極經世蓋即所謂物理之學也其書以元經會以會經運以運經世起於帝堯甲辰至後周顯德六年已未凡興亡治亂之迹皆以卦象推之厥後王湜作易學祝泌作皇極經世解起數訣張行成作皇極經世索隠各傳其學朱子語錄嘗謂自易以後無人做得一物如此整齊包括得盡又謂康節易看了都看别人的不得其推之甚至然語錄又謂易是卜筮之書皇極經世是推歩之書經世以十二辟卦管十二會綳定時節却就中推吉凶消長與易自不相干又謂康節自是易外别傳蔡季通之數學亦傳邵氏者也而其子沈作洪範皇極内篇則日以數爲象則畸零而無用太元是也以象爲數則多耦而難通經世是也是未子師弟於此書亦在然疑之間矣明何瑭議其天以日月星辰變爲寒暑晝夜地以水火土石變爲風雨露雷涉於牽强又議其乾不爲天而爲日離不爲日而爲星坤反爲水坎反爲土與伏羲之卦象大異至近時黃宗炎朱彝尊攻之尤力夫以邵子之占驗如神則此書似乎可信而此書之取象配數又往往實不可解據王湜易學所言則此書原不盡出於邵子流傳旣久疑以傳疑可矣至所云學以人事爲大又云治生於亂亂生於治聖人貴未然之防是謂易之大綱則粹然儒者之言非術數家所能及斯所以得列於周程張朱間歟
</p>
<div class="section" id="title-7"><h2>
	皇極經世索隠二卷<span class="jiazhu">永樂大典本</span>
</h2></div>
<p class="em2">
	宋張行成撰行成字文饒一作子饒臨卭人始末不甚可考其進所著易說七種表稱自成都府路提轄司幹辦公事丐祠而歸玉海稱乾道二年六月以行成進易可採除直徽猷閣汪應辰玉山集有論鄧深按知潼川府張行成狀殆由直閣岀守歟此編即所進七書之一朱彝尊經義考注云未見今見永樂大典中者别載序文總要及機要二圖而所解觀物諸篇乃收綴於邵伯温解各叚之下蓋割裂分附殊失其舊今摘錄敘次以還其原第遂復爲完書邵子數學源出陳摶於羲又周孔之易理截然異途故嘗以其術授程子而程子不受朱子亦稱爲易外别傳非專門研究其說者不能得其端緒儒者或引其書以解易或引易以解其書適以相淆不足以相發明也行成於邵子之學用力頗深以伯温之解於象數未詳復爲推衍其意義故曰索隠宋史藝文志作一卷考行成進書原表自稱二卷宋史顯爲字悞今以原表爲據釐爲二卷云
</p>
<div class="section" id="title-8"><h2>
	皇極經世觀物外篇衍義九卷<span class="jiazhu">永樂大典本</span>
</h2></div>
<p class="em2">
	宋張行成撰是書專明皇極經世外篇之義亦所進七易之一也皇極經世内篇前四卷推元會運世之序後四卷辨聲音律吕之微外篇則比物引類以發揮其藴奥行成以内篇理深而數略外篇數詳而理顯學先天者當自外篇始因補缺正誤使其文以類相從而推繹其旨以成是編上三篇皆言數中三篇皆言象下三篇皆言理皆行成以意更定非復舊第然自明以來刻本率以外篇居前題爲内篇未免舛互失序賴行成此本尚可正俗刻之訛且原書由雜纂而成本無義例行成區分排比使端緒易尋亦頗有條理雖乾坤闔闢變化無窮行成依據舊圖循文生義於造化自然之妙未必能窺至於邵氏一家之學則可謂心知其意矣魏了翁嘗稱其能得易數之詳而書不盡傳則宋代已不免散佚朱彝尊經義考但載皇極經世索隠而不及此書則沈湮巳久惟永樂大典所載尚爲完本今據原目仍釐爲九卷著於錄
</p>
<div class="section" id="title-9"><h2>
	易通變四十卷<span class="jiazhu">永樂大典本</span>
</h2></div>
<p class="em2">
	宋張行成撰亦所進易說七種之一也其說取陳摶至邵子所傳先天卦數等十四圖敷演解釋以通其變故謂之通變案以數言易本自漢儒然孟喜之易言六日七分而已至京房之易言飛伏納甲而已費直之易言乘承比應而已至魏伯陽作叅同契借易以明丹訣始言甲壬乙癸之方位而易緯是類謀亦謂冬至日在坎春分日在震夏至日在離秋分日在兌易通卦驗又謂乾西北主立冬坎北方主冬至艮東北主立春震東方主春分巽東南主立夏離南方主夏至坤西南主立秋兌西方主秋分蓋易之支流有此衍說至宋而陳摶作圖由穆修以遞授於邵子始借儒者之力大行於世故南宋之後以數言易者皆以陳邵爲宗又以陳本道家遂諱言陳而惟稱邵行成於蜀中作籍吏人之家得邵子所傳十四圖因著此書其自序謂康節之學主於交泰旣濟二圖而二圖尤以卦氣爲根柢叅伍錯綜以求之而運世之否泰人物之盛衰皆莫能外其自許甚高其中如人之五臟亦以易數推之謂當重幾斤幾兩殊爲穿鑿故李心傳譏其牽合祝泌謂其發明處甚多而支蔓處亦甚多然其說亦自成理自袁樞薛季宣以下雖往往攻之迄不能禁其不傳也此本流傳甚少外間僅有宋刻本及明費宏家抄本今以永樂大典所載參互勘校錄而存之以備術數之一家是書之名永樂大典作易通變費宏本作皇極經世通變宋本但題日通變而無易字亦無皇極經世字蓋原刻其全書七種此乃其一故有細目而無大名不能據以斷兩本之是非以永樂大典所題在費氏本前當爲舊本今姑據以著錄焉
</p>
<div class="section" id="title-10"><h2>
	觀物篇解五卷<span class="jiazhu">兩江總督採進本</span>附皇極經世解起數訣一卷<span class="jiazhu">浙江汪啟淑家藏本</span>
</h2></div>
<p class="em2">
	宋祝泌撰泌字子涇鄱陽人自號觀物老人書首署銜稱承直郎充江淮荆浙福建廣南路都大提點坑冶鑄錢司幹辦公事而起數訣内又自署提領所幹辦公事不知其終於何官也案朱彝尊經義考有泌所撰皇極經世鈐十二卷此本題作觀物篇解又止五卷與彝尊所記目次不合而别載泌自序一篇所陳大旨又頗與此本義例相近或一書兩名而後人合併之歟又案泌自序末署端平乙未而起數訣序内題淳祐辛丑上距乙未六年在皇極經世鈐已成之後且今起數訣乃單本别行而觀物篇解第四卷中亦有併以起法用法别載成卷語是當與用法别爲一書而用法已佚即起數訣所存亦僅聲韻一譜已非其舊今姑附入觀物篇解後以存其槪泌所言大小運數雖皆歸宿於卦圖其斷法則不專在卦而在四象大旨先用四爻藏閏次用四爻直事大運起泰小運起升於牛思純寳局張行成通變多所駁正然如邵子言四象相交而成十六事泌遂創爲二十五變之說邵子言姤復小父母泌遂創爲同人起分秒之說皆與經世書乖異不合其推大小運一變不協則再變至三變四變以求協者尤非出於自然至於聲音律吕之學邵子得之其父古古書備見正音敘錄軌轍可尋泌乃取三十六字母之翻切以聲起數以數合卦僅與壬遁同用求深反淺且聲音韻譜所說以夫普旁母字當字母之用旣屬支離至所云人用分數物用秒數數起同人之類尤爲迂曲難解似非盡出於邵氏本意然永樂大典别載有祝氏占例所言實皆奇中陶宗儀輟耕錄載泌精皇極數其甥傳立傳其術爲元世祖占卜尚能前知則亦小道之可觀者蓋其學雖宗康節而亦自别有所得故其例頗與經世書不符而其推占亦往往著驗方技之家各挾一術邵子不必盡用易泌亦不必盡用邵子無庸以異同疑也二書世所抄傳間有訛脫諸本並同無從訂正今亦姑仍之云
</p>
<div class="section" id="title-11"><h2>
	皇極經世解十四卷<span class="jiazhu">直隸總督採進本</span>
</h2></div>
<p class="em2">
	國朝王植撰植有四書參註已著錄案皇極經世書邵伯温以爲共十二卷一至六則元會運世七至十則律吕聲音十一二爲觀物篇趙震又分元會運世之六卷爲三十四篇律吕聲音之四卷爲十六篇性理大全則合内篇十二外篇二共爲六十四篇又謂律吕聲音十六篇共圖三千八百四十明嘉興徐必達所刻邵子全書細目復以元經會分十二會爲十二篇以會經運分二百四十運爲十二篇以運經世分爲九篇律吕聲音則合有字有聲及無字無聲平上去入各九百六十圖植爲此書則并元會運世爲三卷律吕聲音爲一卷内篇外篇共爲卷者八而又標蔡元定原纂圖十及所補錄圖五新附圖三於卷首其於舊本多所更定如午會之六世之巳書秦奪宣太后權黃畿註未錄入此補錄之聲音篇之配以卦黃畿以爲出於祝氏鈐此一切芟汰之又廣引諸家之說以相發明其考究頗爲勤摰邵子之數雖於易爲别派然有此一家之學亦不可磨滅於天地之間植之所說雖未必盡得本旨而自宋以來註是書者不過數家存之亦足資旁證也
</p>
<div class="section" id="title-12"><h2>
	易學一卷<span class="jiazhu">内府藏本</span>
</h2></div>
<p class="em2">
	宋王湜撰是書宋志不著錄其名見晁公武讀書志但稱同州王湜而不詳其始末張世南游宦紀聞稱康節先生皇極經世其學無傳此外有所謂太乙數渡江後有北客同州免解進士王湜潛心是書作太乙肘後備檢三卷爲陰陽二遁繪圖一百四十有四上自帝堯以來至紹興六年丙辰云云是南宋初人矣今太乙肘後備檢未見傳本此書則通志堂經解刋之書中首論太極兩儀四象八卦而以夜半日中心腎升降之氣明之又有取於莊子肅肅出乎天赫赫發乎地之語全本於道家之說其自序則稱於陳摶穆修李之才劉牧之書兼而思之是亦先天之學岀於鑪火之證也然其論先天之圖謂希夷而前莫知其所自來其時距邵子未遠而其言如是可以知傳自伏羲遭秦焚書流於方外之說出於後儒之附會其末爲皇極經世節要自序有云康節遺書或得於家之草藁或得於外之傳聞間有訛謬於是决擇是非以成此書示讀皇極者以門戶亦可知皇極經世一書不盡出於邵子其言可謂皎然不欺有先儒淳實之遺矣
</p>
<div class="section" id="title-13"><h2>
	洪範皇極内外篇五卷<span class="jiazhu">永樂大典本</span>
</h2></div>
<p class="em2">
	宋蔡沈撰沈父元定究心洪範之數未及論著嘗曰成吾書者沈也沈反覆數十年然後成書分内外篇而釋數之辭尚未備故各條之下有但標數曰二字而無其文者永樂大典及性理大全皆作洪範内篇惟熊宗立注本以論三篇爲内篇數八十一章爲外篇考是書數八十一章擬易六十四卦當爲内篇論三篇擬易繫辭說卦等傳當爲外篇今各本皆以論三篇列於前而八十一章列於後倫序頗爲不協疑性理大全與永樂大典同時纂輯所據同一誤本未及詳考歟明余深著洪範疇解曹溶稱爲釋蔡氏内篇疇即八十一章之數也陳宗舜作洪範内篇釋其自序曰釋八十一數亦不指三篇之論韓邦奇引論中象以偶爲用數語作洪範傳以别於經即外篇矣意其時必有流傳善本與永樂間書局所據不同故諸家之言如此其訛似無可疑然余深等所據之本今不復見未敢輕改古書姑仍其舊第編之又考王應麟玉海載此書名洪範數王圻續通考作洪範皇極内外篇朱彝尊經義考作洪範内外篇今詳考其書當以續通考所名爲是續通考不載卷數經義考作七卷今以類相從編爲五卷考洛書之名見於易不見於書洪範之文以明理非以明數其事絶不相謀後人以乾鑿度太乙行九宮法指爲洛書<span class="jiazhu">案史記日者列傳所載占日七家太乙家居其一漢書載太乙諸衛亦列於五行家明爲方技之說事不出於經義矣</span>盧辯注大戴禮記明堂篇始附合於龜文<span class="jiazhu">案盧辯北齊人其說最爲晚出朱子引此註以證龜書指爲鄭康成撰朱子博極羣書豈不知康成未註大戴禮記特欲申龜文之說别無古証故不得不移之鄭康成耳</span>至宋而圖書之說大興遂以爲洪範確屬洛書洛書確屬龜文龜文確爲戴九履一等九數而聖人敘彝倫之書變爲術家談奇耦之書矣沈作是書附會劉歆河圖洛書相爲表裏八卦九章相爲經緯之說借書之文以擬易之貎以九九演爲八十一疇仿易卦八八變六十四之例也取月令節氣分配八十一疇陰用孟喜解易卦氣值日之術也其揲蓍以三爲綱積數爲六千五百六十一陰用焦贛六十四卦各變六十四卦之法也大意以太元元包潛虛旣以擬易不足以見新奇故變幻其說歸之洪範實則朝三暮四朝四暮三同一僣經而已矣此在術數之家已爲重儓之重儓本不足道以自沈以後又開演範之一派支離轇轕踵而爲之者頗多旣有其末不可不著其本故錄而存之而别著錄於術數類明非說經之正軌儒者之本務也
</p>
<div class="section" id="title-14"><h2>
	天原發微五卷<span class="jiazhu">兩淮鹽政採進本</span>
</h2></div>
<p class="em2">
	宋鮑雲龍撰雲龍字景翔歙縣人景祐中鄉貢進士入元不仕以終是書以秦漢以來言天者或拘於數術或淪於空虛致天人之故鬱而不明因取易中諸大節目博考詳究先列諸儒之說於前而以巳見辨論其下擬易大傳天數二十有五立目二十五篇曰太極以明道體曰動靜以明道用曰靜道以明用本於體曰辨方言一歲運行必胎坎位曰元渾言萬物終始總攝天行曰分二言動靜初分曰衍五言陰陽再分曰觀象言四象生兩儀之故曰太陽曰太陰曰少陽曰少陰以日月星辰分配用邵子之說與大傳旨異曰天樞言北辰曰歲會言十二次曰司氣言七十二候曰卦氣言焦京學爲太元所出曰盈縮言置閏曰象數言圖書曰先後言先後天曰左右言左旋右旋曰二中言五六爲天地中曰陽復言復爲天心曰數原言萬變不出一理曰鬼神言後世所謂鬼神多非其正曰變化言天有天之變化人有人之變化而以朱子主敬之說終之其中或泛濫象數多取揚雄舊說不免稍近於雜要其條縷分明於數學亦可云貫通矣元元貞間鄭昭祖刋行其書方囘戴表元皆有序至於明初其族人鮑寧本趙汸之說附入辨正百餘條剖析異同多所推闡又作篇目名義及採雲龍與方囘問答之語爲節要一卷冠之於首蓋亦能發明雲龍之學者然於原文頗有所删改非復元貞刋本之舊矣
</p>
<div class="section" id="title-15"><h2>
	大衍索隠三卷<span class="jiazhu">永樂大典本</span>
</h2></div>
<p class="em2">
	宋丁易東撰易東有周易象義已著錄是書專明大衍之數臚採先儒緒論而以己意斷之王宏撰山志日丁氏萃五十七家之說爲稽衍又自爲原衍翼衍據易東自序云旣成原衍翼衍二書復爲稽衍則王氏未見原本也其書篇第蓋自大衍之數五十其用四十九以下三十六圖爲原衍自圖五十五數衍成五十位以下二十九圖爲翼衍自乾鑿度以下列諸家之說而系以論斷者爲稽衍凡三卷卷各有序永樂大典旣脫去目錄及原衍之序又訛翼衍爲翼行而錯稽衍篇題於翼衍内前後至爲紊雜朱彝尊經義考則誤以原衍序爲全書自序而世所傳别本又全佚去稽衍一篇蓋流傳旣稀益滋譌謬幸别本所載原目尚有全文謹據永樂大典補足稽衍一卷其次序之凌亂者則據原目釐正仍爲完帙焉
</p>
<div class="section" id="title-16"><h2>
	易象圖說内篇三卷外篇三卷<span class="jiazhu">兩江總督採進本</span>
</h2></div>
<p class="em2">
	元張理撰理有大易象數鉤深圖已著錄是書内篇凡三曰本圖書曰原卦畫曰明蓍策外篇亦三曰象數曰卦爻曰度數其於元會運世之升降歲時寒暑之進退日月行度之盈縮以及治亂之所以倚伏理欲之所以消長先王制禮作樂畫井封疆一切推本於圖書蓋與張行成易通變相類皆皇極經世之支流也圖書之學王湜以爲自陳摶以前莫知所自來而說者則謂爲秘於道家至摶乃顯此書引參同契巽辛見平明十五乾體就云云以明圓圖引朔旦爲復陽氣始通姤始紀緒履霜最先云云以明方圖其說頗相脗合意所謂遭秦焚書此圖流於方外者即影附此類歟黄虞稷謂鄧錡大易圖說與理此書俱爲道藏所錄今以白雲霽道藏目錄考之實在洞眞部靈圖類靈字號中則其說岀道家可知矣
</p>
<div class="section" id="title-17"><h2>
	三易洞璣十六卷<span class="jiazhu">福建巡撫採進本</span>
</h2></div>
<p class="em2">
	明黃道周撰道周有易象正已著錄是編蓋約天文厯數歸之於易其曰三易者謂伏羲之易文王之易孔子之易也曰洞璣者璣衡古人測天之器謂以易測天毫忽不爽也一二三卷爲伏羲經緯上中下即陳邵所傳之先天圖四五六卷爲文圖經緯上中下即周易上下經次序七八九卷爲孔圖經緯上中下即說卦傳出震齊巽之方位十卷十一二卷爲雜圖經緯上中下則雜卦傳之義十三卷爲餘圖總緯則因周官太卜而及於占夢之六夢眂祲之十煇以及後世奇門太乙之術十四十五十六卷爲貞圖經緯上中下與雜圖相準有衡有倚有環衡者平也倚者立也環者圖也其自述曰夫子有言書不盡言言不盡意凡易之言語文字僅修辭尚玩之一端即焦京管郭幽發微中取驗不過一時揲扐不過數策聖人之不爲此鑽仰亦已明矣舍此二條夫子所謂三極並立窮變極賾範圍曲成與天地相似者果爲何物蓋天地人之象數皆具於易布而爲圖次而爲厯統而爲易去其圖蓍别其虛實以爲春秋詩又以孟子所言千歲之日至五百興王爲七十二相承之厯故是書之作意欲網羅古今囊括三才盡入其中雖其失者時時流於禨祥入於駁雜然易道廣大不泥於數而亦不離於數不滯於一端而亦不遺於一端縱橫推之各有其理唐李鼎祚周易集解序云鄭多叅天象王全釋人事天道難明人事易習易之爲道豈偏滯於天人哉故道周此書乍觀似屬創獲然鄭康成解隨之初九云震爲大途又爲日門當春分陰陽之所交此道周言歲氣之所本也故云晷益則曰損晷損則日益康成解比之初六云有孚盈缶爻辰在未上值東井井之水人所汲故用缶此道周言星名之所本也故云坤爲箕復爲尾斗之翕舌則爲噬嗑牛之任重致遠則爲隨卦氣值日始於京房充之則爲元會之運推策定厯詳於一行衍之則爲章蔀之紀推其源流各有端緒史稱其殁後家人得其小冊自推終於丙戌年六十二則其於藏往知來之道蓋非徒托空言者然旁見側出究自爲一家之學以爲經之正義則不可退而列諸術數從其類也
</p>
<p class="em2">
	右術數類數學之屬一十六部一百四十七卷皆文淵閣著錄
</p>
<p class="margin2">
	案太玄經稱準易而作其揲法用三十六策王讜唐語林曰王相涯法太玄嘗取以卜自言所中多於易筮則太玄亦占卜書也然自涯以外諸儒所論不過推其數之密理之深耳未聞用以占卜者亦未冇稱其可以定吉㐫决疑惑者即王充以下諸儒遞有嗤點亦未有詆以占卜無驗者則仍一數學而已故今仍隸之數學不入占卜元包潛虛以下亦以類附焉皇極經世雖亦易之餘緒而實非作易之本義諸家著錄以出於邵子遂列於儒家然古之儒者道德仁義誦說先王後之儒者主敬存誠闡明理學均無以數爲宗之事於義頗屬未安夫著述各有體裁學問亦各有派别朱子晦菴大全集皆六經之旨也而旣爲詩文不得不列爲集通鑑綱目亦春秋之義也而旣爲編年不得不列爲史此體例也隂符經刋誤參同契刋誤均朱子手著而旣爲黃老神仙之說不得不列爲道家此宗旨也邵子旣推數以著書則列之術數其亦更無疑義矣
</p>
<div class="section" id="title-18"><h2>
	靈臺秘苑十五卷<span class="jiazhu">浙江鮑士恭家藏本</span>
</h2></div>
<p class="em2">
	北周太史中大夫新野庾季才原撰而宋人所重修也季才之書見於隋志者一百十五卷周書季才本傳又作一百十卷此爲北宋時奉勅刪訂之本祗存十五卷目錄後題編修官司天監丞管勾測驗渾儀刻漏于大吉司天中官正權判司天監丁洵同看詳官奉議郎輕車都尉歐陽發看詳官翰林學士承議郎知制誥權判尚書吏部判集賢院提舉司天監公事上騎都尉王安禮諸臣銜名案發字伯和修之長子史稱其天文地理靡不悉究官至殿中丞而不言其嘗爲此書安禮字和甫安石之弟其爲翰林學士在元豐初乃未改官制以前故太史局猶稱司天監宋史藝文志有安禮所撰天文書十六卷殆以其研究是術故俾司看詳歟錢曾讀書敏求記載有是書之目稱其考核精確非聊爾成書者朱彝尊跋則謂季才完書必多奥義諸人芟削僅摘十一若作酒醴去其漿而糟醨在矣今觀所輯首以歩天歌及圖次釋星驗次分野土圭次風雷雲氣之占次取日月五星三垣列宿逐次詳注大抵頗涉占驗之說不盡可憑又篤信分野次舍以州郡强爲分析亦失之穿鑿附會然其所條列首尾詳貫亦尚能成一家之言宋世司天臺所修各書如乾象新書大宋天文書天經星史等類見於文獻通考者今俱佚弗傳惟蘇頌儀象法要與此本僅存一則詳渾儀測驗之製一則誌日官占候之方雖禨祥小術不足言觀文察變之道顧隋志所載天象諸書今無一存此書旣據季才所撰爲藍本則周以前之古帙尚藉以畧見大凡存爲考證之資亦無不可也
</p>
<div class="section" id="title-19"><h2>
	唐開元占經一百二十卷<span class="jiazhu">浙江巡撫採進本</span>
</h2></div>
<p class="em2">
	唐瞿曇悉達撰唐書藝文志載一百十卷玉海引唐志亦同又注云國史志四卷崇文目三卷此本一百二十卷與諸書所載不符當屬後人分卷之異自一卷天占至一百十卷星圖均占天象自一百十一卷八穀占至一百二十卷龍魚蟲蛇占均占物異或一百十卷以前爲悉達原書故與唐志及玉海卷數相符其後十卷後人以雜占增附之歟卷首標銜悉達曾官太史監事考玉海開元六年詔瞿曇悉達譯九執厯則悉達之爲太史監當在開元初卷首又標奉勅撰而奉勅與成書年月皆無可考惟其中載厯代曆法止於唐麟德曆且云李淳風見行麟德曆考唐一行以開元九年奉詔創大衍厯以開元十七年頒之其時麟德曆遂不行此書仍云見行麟德曆知其成於開元十七年以前矣所言占驗之法大扺術家之異學本不足存惟其中卷一百四一百五全載麟德九執二厯九執厯不載於唐志他書亦不過標撮大旨此書所載全法具著爲近世推歩家所不及窺又玉海載九執厯以開元二年二月朔爲厯首今考此書明云今起明慶二年丁巳歲<span class="jiazhu">案改顯慶爲明慶蓋避中宗之諱</span>二月一日以爲曆首亦足以訂玉海所傳之誤至麟德曆雖載唐志而以此書校之多有異同若推入蝕限術月食所在辰術日月蝕分術諸類唐志俱未之載又此書載章歲章月半緫章閏閏分厯周月法弦法氣法曆法諸名與新唐書所載全不合其相合者惟辰率總法等目蓋悉達所據當爲麟德曆見行本唐志遠出其後不無傳聞異詞是又可訂史傳之訛有裨於考証不少矣又徴引古籍極爲浩博如隋志所稱緯書八十一篇此書尚存其七八尤爲罕覯然則其術可廢其書則有可采也卷首有萬曆丁巳張一熙識語謂是書厯唐迄明約數百年始得之挹元道人鈎沈起滯非偶然已
</p>
<p class="em2">
	右術數類占候之屬二部一百三十五卷皆文淵閣著錄
</p>
<p class="margin2">
	案作易本以垂教而流爲趨避禍福占天本以授時而流爲測驗灾祥皆末流遷變失其本初故占候之與天文名一而實則二也王者無時不敬天不待示變而致修省王者修德以迓福亦不必先期以告符命後世以占候爲天文蓋非聖人之本意七畧分之其識卓矣此類本不足錄以靈臺秘苑開元占經皆唐以前書古籍之不存者多賴其徵引以傳故附收之非通例也
</p> 



</div></body></html>