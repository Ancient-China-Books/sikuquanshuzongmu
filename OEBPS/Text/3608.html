<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百九十三·集部四十六（總集類存目三）</title></head><body><div id="text">

<p>
<strong>欽定四庫全書總目卷一百九十三</strong>
</p>
<div class="section" id="title-0"><h1>
	集部四十六
</h1><hr/></div>
<div class="section" id="title-1"><h2>
	總集類存目三
</h2></div>
<div class="section" id="title-2"><h2>
	今文選十二卷<span class="jiazhu">兩江總督採進本</span>
</h2></div>
<p class="em2">
	明孫鑛編鑛有孫月峯評經已著錄是編裒錄明人之文所選自羅玘至李維楨凡三十一人並撮其姓氏爵里於卷前其前七卷稱今文選後五卷稱續選觀其自序蓋以李夢陽爲宗故明初諸人皆不之及焉
</p>
<div class="section" id="title-3"><h2>
	三忠集十四卷<span class="jiazhu">安徽巡撫採進本</span>
</h2></div>
<p class="em2">
	明郭惟賢編惟賢晉江人萬曆甲戌進士官至左副都御史以憂歸起戶部右侍郞未上而卒事蹟具明史本傳是集乃惟賢官湖廣巡撫時所編前有萬曆甲午自序謂屈原秭歸人孔明南陽人岳忠武雖起家湯陰而封鄂王苗裔迄今猶在武黃間均以楚稱故合爲一編於離騷取朱子註編爲七卷於武侯集兼取將苑心書及雜文編爲三卷於忠武集則取金陀粹編中家集十卷汰其大半編爲四卷其大篇關一時興亡得䘮者多不見採於三賢事狀文章俱無可證覈惟賢一代名臣此編則未爲精善蓋一時書帕本也
</p>
<div class="section" id="title-4"><h2>
	文府滑稽十二卷<span class="jiazhu">兩江總督採進本</span>
</h2></div>
<p class="em2">
	明鄒迪光編迪光有鬱儀樓集已著錄是書選周秦迄於唐宋寓言俳諧之文故以滑稽爲名而正言莊論時亦採入爲例已自不純或錄全編或摘數語亦漫無體例又雖分文部說部二目而配隷實無定軌如莊子齊物論以齧缺問於王倪一段入文部罔兩問景一段入說部瞿鵲子一段復入文部人間世匠石之齊一段入文部南伯子葵一段入說部大宗師子祀子輿一段入文部意而子見許由一段入說部其餘忽謂之文忽謂之說似此類者不可枚舉其編次無緒可知矣
</p>
<div class="section" id="title-5"><h2>
	釣臺集六卷<span class="jiazhu">兩江總督採進本</span>
</h2></div>
<p class="em2">
	明陳文焕編文焕字静菴臨川人官嚴州府知府是集成於萬曆丙子因釣臺集舊本續以後來詩文别無發凡起例之處
</p>
<div class="section" id="title-6"><h2>
	詩宿二十八卷<span class="jiazhu">内府藏本</span>
</h2></div>
<p class="em2">
	明劉一相編一相字惟衡長山人萬曆丁丑進士官至陝西布政使是編採周秦漢魏六朝三唐之詩區别差次爲部二十八子目一百五十有四陳隋以上詩體不甚異者都稱古詩惟以時代爲序唐則類以題分人以詩分詩以體分亦張之象唐詩類苑之流亞也
</p>
<div class="section" id="title-7"><h2>
	翰墨選註十二卷<span class="jiazhu">浙江巡撫採進本</span>
</h2></div>
<p class="em2">
	舊本題明屠隆撰隆有篇海類編已著錄是書皆歷代尺牘謬妄不可殫述如前載漢晁錯與友人索詩編尺牘一篇曰日外入芳圃知騎氣南遊抱恨而返所謂南山千萬峯盡是相思情也吟編久客左右偶欲檢點敢請頒下霜月更白尚容凟寒往見話前人工拙云云則其他可知矣隆雖縱誕之士不以學問名然其陋不應至是必書肆僞托也
</p>
<div class="section" id="title-8"><h2>
	鉅文十二卷<span class="jiazhu">安徽巡撫採進本</span>
</h2></div>
<p class="em2">
	舊本題明屠隆撰是集雜選經傳及古文詞分宏放悲壯奇古閒適莊嚴綺麗六門僅八十篇以考工記檀弓諸聖賢經典之文與稗官小說如柳毅傳飛燕外傳等雜然並選殊爲謬誕疑亦坊賈托名也
</p>
<div class="section" id="title-9"><h2>
	四六叢珠彚選十卷<span class="jiazhu">副都御史黃登賢家藏本</span>
</h2></div>
<p class="em2">
	明王明嶅編明嶅字懋良晉江人萬曆已卯舉人官至寧波府通判宋葉適所編四六叢珠凡四十卷見於千頃堂書目明時抄本尚存明嶅病其繁冗因別爲選錄刋行所分大目十一子目數百皆仍葉氏之舊然適原書所採多錄全文今散見永樂大典中者尚可考見其體例明嶅乃隨意刋削僅存摘句又不列標題不署撰人名氏一仿坊刻表聯活套之式割裂破碎遂致盡失其本來亦可謂不善變矣
</p>
<div class="section" id="title-10"><h2>
	詩所五十六卷<span class="jiazhu">通行本</span>
</h2></div>
<p class="em2">
	明臧懋循編懋循有負苞堂集已著錄初臨胊馮惟訥輯上古至三代諸詩爲風雅廣逸後又益以漢魏迄於陳隋諸詩總名曰古詩紀懋循是編實據惟訥之書爲稿本惟訥書以詩隸人以人隸代源流本末開卷燦然懋循無所見長遂取其書而割裂之分二十有三門曰郊祀歌辭曰廟祀歌辭曰燕射歌辭曰鼓吹曲辭曰橫吹曲辭曰相和歌辭曰淸商曲辭曰舞曲歌辭曰琴曲歌辭曰古歌辭曰雜曲歌辭曰雜歌謡辭曰古語古諺曰古雜詩曰四言古詩曰五言古詩曰六言古詩曰七言古詩曰雜言古詩曰騷體古詩曰闕文曰璇璣圖詩曰雜歌詩曰補遺顚倒瞀亂茫無體例且古詩之名本對近體而起故沈宋變律以後編唐宋詩者二體迥分若陳隋以前無非古體乃亦稱曰幾言古詩於格調已爲檮味中如傅元有女篇本樂府而入之古詩傅毅冉冉孤生竹一首本古詩而入之歌曲者不可僕數又詩紀蒐采雖博亦頗傷泛濫故後來常熟馮舒有匡謬一書頗中其病懋循不能有所考訂而掇拾餖飣以博相誇又不分眞僞稗販雜書以增之甚至庾信諸賦以句雜七言亦復收入尤爲冗雜矣
</p>
<div class="section" id="title-11"><h2>
	唐詩所四十七卷<span class="jiazhu">通行本</span>
</h2></div>
<p class="em2">
	明臧懋循編凡十有四門曰古樂府曰樂府系曰三言四言古詩曰五言古詩曰七言古詩曰雜體古詩曰風體騷體古詩曰五言律詩曰七言律詩曰五言排律曰七言排律曰五言絶句曰七言絶句曰闕文每門之内又各以題目類從餖飣割裂亦張之象唐詩類苑之流也每卷之首皆註前集二字則當有後集今未之見然大槩可睹矣
</p>
<div class="section" id="title-12"><h2>
	詞致錄十六卷<span class="jiazhu">兩江總督採進本</span>
</h2></div>
<p class="em2">
	明李天麟編天麟大興人萬曆庚辰進士官至監察御史巡按浙江是集皆載詞命之文分制詞進奏啟劄祈告雜著五門中又各分子目所採上自漢晉下迄於宋頗勝明末之猥濫然意主於剽剟詞藻仍餖飣之學耳
</p>
<div class="section" id="title-13"><h2>
	廣廣文選二十三卷<span class="jiazhu">副都御史黃登賢家藏本</span>
</h2></div>
<p class="em2">
	明周應治編應治有霞外麈談已著錄嘉靖中劉節嘗編廣文選此又拾節之遺故曰廣廣文選猶之反離騷後有反反離騷非國語後有非非國語也其舛漏蹖駁與節書亦魯衛之政甚至松柏歌題曰齊王建是併共建住者客耶一句亦未觀也越絶書序題周吳平如據論衡及書末題詞則平爲後漢人不得謂之周如以爲周人書則當曰子貢子胥不得謂之吳平也則其他可不問矣
</p>
<div class="section" id="title-14"><h2>
	江皋小築集三卷<span class="jiazhu">兩淮馬裕家藏本</span>
</h2></div>
<p class="em2">
	明李元弼撰元弼字靖吾廣東人萬曆中卜築江皋題爲十景集友朋唱和成編而以所作詩稿附錄焉
</p>
<div class="section" id="title-15"><h2>
	順則集八卷<span class="jiazhu">編修勵守謙家藏本</span>
</h2></div>
<p class="em2">
	明程文潞編文潞字希古歙縣人是編成於萬曆壬午輯程氏先世遺詩自後唐程炳迄明程百教凡百有四人但分時代而皆不詳其仕履蓋以別有譜牒在也其稱順則者以世業耕鑿取順帝之則意爾
</p>
<div class="section" id="title-16"><h2>
	塤篪音二卷<span class="jiazhu">兩江總督採進本</span>
</h2></div>
<p class="em2">
	明虞淳熙虞淳貞仝撰淳熙有孝經集靈已著錄淳貞字僧孺淳熙弟也是集凡賦溪上落花詩一百五十首又次韻沈嘉則雜咏一百二十首又倣杜甫同谷七歌淳熙作者命曰塤音淳貞作者命曰篪音原序稱其溪上落花詩伯仲皆一夜而就大意欲夸多鬬捷耳不知一題衍至百餘首即曹劉沈謝亦不必工也
</p>
<div class="section" id="title-17"><h2>
	韓文杜律二卷<span class="jiazhu">内府藏本</span>
</h2></div>
<p class="em2">
	明郭正域編正域有批點考工記已著錄是編選錄韓愈文一卷杜甫七言律詩一卷各爲之評點大抵明末猖狂之論如謂佛骨表不知佛理之類多不足與辨所評杜詩欲矯七子摹擬之弊遂動以肥濁爲詬病是公安之驂乘而竟陵之先鞭也
</p>
<div class="section" id="title-18"><h2>
	頻陽四先生集四卷<span class="jiazhu">陝西巡撫採進本</span>
</h2></div>
<p class="em2">
	明劉兌編兌始末未詳其編此書則官富平縣知縣時也所錄爲張紞李宗樞楊爵孫丕揚四人詩文紞有雲南機務抄黃爵有周易辨錄丕揚有論學篇均已著錄宗樞字子西號石叠嘉靖癸未進士官至右僉都御史巡撫河南四人皆富平人富平古頻陽地故稱頻陽四先生是集之編在萬曆甲申於時丕揚方以右副都御史家居兌以丕揚所作爲四家之一殊乖古人蓋棺論定之義明季標榜之習大率如斯矣
</p>
<div class="section" id="title-19"><h2>
	明文徵七十三卷<span class="jiazhu">浙江巡撫採進本</span>
</h2></div>
<p class="em2">
	明何喬遠編喬遠有閩書已著錄是集以明代詩文分體編次各體之中又復分類自洪武迄崇禎初年自序云國家之施設建立士大夫之經營論著悉具其中下及於方外閨秀無不兼收並錄然其稍傷冗濫亦由於此其附時藝數篇則宋文鑑例也
</p>
<div class="section" id="title-20"><h2>
	評註八代文宗八卷<span class="jiazhu">内府藏本</span>
</h2></div>
<p class="em2">
	舊本題明袁黃編黃有皇都水利已著錄是編取文選中之近於舉業者掇拾成書有全刪者有節取數段者舛謬百出不能縷舉在坊刻中亦至陋之本黃雖不以文章名亦未必紕繆至是也
</p>
<div class="section" id="title-21"><h2>
	釣臺集二卷<span class="jiazhu">兩淮馬裕家藏本</span>
</h2></div>
<p class="em2">
	明楊束編束建安人官桐廬縣知縣嚴光釣臺詩文弘治中嚴州府推官龔宏始輯錄而未成同知鄺才乃續成十卷刋之後新安程敏政爲增補記文鉻贊等六十餘篇至萬曆四年知府陳文焕又屬教諭劉伯潮重編萬曆十四年束復刪補以成此本始末凡經五人故體例頗不畫一所載碑記等旣不盡存其年月所載諸詩亦不盡著其原題且其目則列卷一至卷四而其書止有上下二卷是篇第且不能釐正無論其他矣
</p>
<div class="section" id="title-22"><h2>
	嵩少集四卷<span class="jiazhu">兩淮馬裕家藏本</span>
</h2></div>
<p class="em2">
	明鄭太原編太原潞安人官登封縣知縣初嘉靖中渾源劉思温嘗輯少林寺題咏碑刻爲少林古今錄萬曆戊子太原因其舊本增入嵩獄嵩麓諸寺詩文故名之曰嵩少集
</p>
<div class="section" id="title-23"><h2>
	古文輯選六卷<span class="jiazhu">内府藏本</span>
</h2></div>
<p class="em2">
	明馮從吾編從吾有元儒考畧已著錄是編所錄古文自春秋迄元僅百餘篇自謂皆至精者然其大旨以近講學者爲主不足盡文章之變也
</p>
<div class="section" id="title-24"><h2>
	中原文獻二十四卷<span class="jiazhu">兩江總督採進本</span>
</h2></div>
<p class="em2">
	舊本題明焦竑編竑有易筌已著錄是書分經集六卷史集六卷子集七卷文集四卷末附通考一卷其自序云一切典故無當於制科者槪置弗錄識見已陋至首列六經妄爲刪改以爲全書難窮祇揭大要其謬更甚竑雖躭於禪學敢爲異論然在明人中尚屬賅博何至顚舛如是殆書賈所僞託也
</p>
<div class="section" id="title-25"><h2>
	三忠文選三卷<span class="jiazhu">江西巡撫採進本</span>
</h2></div>
<p class="em2">
	明吳達可編達可有奏疏遺稿已著錄是編錄嘉靖朝三諫臣之文一周怡一楊爵一劉魁怡納溪奏議爵楊忠介集魁省愆稿皆有本別行達可爲怡之門人因併爵魁所著彚而刻之皆摘錄梗槪故所存甚畧蓋意在存其人不在備其文也
</p>
<div class="section" id="title-26"><h2>
	世玉集選二卷<span class="jiazhu">江西巡撫採進本</span>
</h2></div>
<p class="em2">
	明孫楩編楩字汝良豐城人孫氏在豐城爲望族世有聞人是編次其先世詩文自明初國子監博士貞訖嘉靖中泰州知州樾凡二十四人上卷爲詩詞賦下卷爲雜文書成於萬曆辛卯
</p>
<div class="section" id="title-27"><h2>
	小孤山詩集一卷<span class="jiazhu">浙江巡撫採進本</span>
</h2></div>
<p class="em2">
	明陳恪編恪字克謹鄞縣人萬曆壬辰進士官宿松縣知縣是編乃恪修小孤山廟落成偕僚友登半山亭見古今題咏懼其殘剝不傳錄而梓之前繪山圖其所載詩起南宋迄於明蓋就所見而錄之故寥寥特甚不足以備考證也
</p>
<div class="section" id="title-28"><h2>
	明文雋八卷<span class="jiazhu">江蘇巡撫採進本</span>
</h2></div>
<p class="em2">
	舊本題曰袁宏道精選邱兆麟參補陳繼儒標捐張鼐校閱吳從光解釋陳萬言彚評蓋坊問刻本托宏道等以行前有周宗建序謂有志公車業者其沈酣之無後亦必非宗建語也
</p>
<div class="section" id="title-29"><h2>
	明百家詩選三十四卷<span class="jiazhu">通行本</span>
</h2></div>
<p class="em2">
	明朱之蕃編之蕃有奉使稿已著錄是編前有萬曆丙辰自序稱錫山俞公憲殫生平之精力搜羅四百餘家編帙浩繁難於廣布閱之幾半歲始克卒業因汰其七八存僅二三友人周時泰謬相許與用廣梓傳因人成事良足自媿云云其標題稱百家而首卷所載名氏實三百一十八人蓋用王安石唐百家詩之例惟以詩分體而不以詩繫人與分家之說名實相迕首列賦二卷末附詩餘一卷與編錄之體亦乖其去取尤漫無持擇非善本也
</p>
<div class="section" id="title-30"><h2>
	鳳山鄭氏詩選二卷<span class="jiazhu">福建巡撫採進本</span>
</h2></div>
<p class="em2">
	明曹學佺編學佺有易經通論已著錄是集乃所選鄭孔道鄭大亨之詩也孔道號一所閩縣人官至雲南兵備副使所著有一齋集大亨字慕塘孔道從子所著有書種堂集學佺撰八代詩選皆採錄之其元孫光裔因即八代詩選所錄別刋此本然卷首有崇禎已卯徐𤊹序稱孔道之孫惟嘉命序簡端刋板者光裔編次者實惟嘉也閩縣有鳳凰山鄭氏聚族於是題曰鳳山蓋從所居云
</p>
<div class="section" id="title-31"><h2>
	湛園雜咏一卷<span class="jiazhu">兩淮馬裕家藏本</span>
</h2></div>
<p class="em2">
	明米萬鍾撰萬鍾字友石一字仲詔宛平人萬曆乙未進士官至太僕寺少卿明史文苑傳附見董其昌傳中嘗搆漫園勺園又搆湛園標園中佳勝爲十八題因裒輯一時賦詠類爲此編
</p>
<div class="section" id="title-32"><h2>
	百家論鈔十二卷<span class="jiazhu">浙江巡撫採進本</span>
</h2></div>
<p class="em2">
	明王思任編思任字季重於潛人萬曆乙未進士官至江西九江道按察使僉事是書所取皆有明一代議論之文前有思任自序曰宋不如唐唐不如漢漢不如三代此文談舊唾也吾以爲文章至明而始妙是何言歟
</p>
<div class="section" id="title-33"><h2>
	謫仙樓集三卷<span class="jiazhu">浙江巡撫採進本</span>
</h2></div>
<p class="em2">
	明駱駸曾編駸曾字象先武康人萬曆戊戌進士官至監察御史太平府西北二十五里采石江有牛渚磯磯之東謫仙樓在焉以李白得名又有白墓在府城東南二十里靑山而采石庚賢坊亦有後人所作衣冠墓其地江山秀麗稱爲勝蹟正德壬申御史鄺文博始集樓中題咏授梓萬曆丙辰駸曾巡按應天復加續輯凡文一卷詩二卷而以榮昌冷宗元所繪圖冠之卷首
</p>
<div class="section" id="title-34"><h2>
	唐音戊籖二百一卷閏餘六十四卷<span class="jiazhu">江蘇巡撫採進本</span>
</h2></div>
<p class="em2">
	明胡震亨編震亨有海鹽縣圖經已著錄其所撰唐音統籖凡一千二十七卷以十干爲紀卷帙浩繁均未鋟板國朝康熙乙丑其孫成之曾孫頎始以戊籖刋行即此本也蓋當明末國初時太倉厯下之摹古與公安竟陵之趨新久而俱弊遂相率而爲宋詩宋詩又弊而馮舒馮班之流乃尊崑體以攻江西而晚唐之體遂盛戊籖二百一卷所錄皆晚唐之詩閏餘六十四卷所錄皆南唐吳越閩國之詩風會所趨故及時先出爾方其剞劂之始尚欲相繼刋布全書故此集始於五百五十三卷迄於八百一十七卷編帙之數尚仍統籖之舊迨御定全唐詩出而諸籖遂廢惟癸籖僅有續刋餘則繕錄之本亦日傳日減矣
</p>
<div class="section" id="title-35"><h2>
	淸源文獻十二卷<span class="jiazhu">禮部尚書曹秀先家藏本</span>
</h2></div>
<p class="em2">
	明何炯編炯晉江人官靖江縣教諭是集成於萬曆丁酉皆錄其郡人之詩文前列爵里一卷首日寓賢凡僑寓於泉者自唐秦系至元王翰十二人次日遡賢乃其身未家於是而子孫載族以徙者爲宋李昭玘傅堯俞二人次日孕賢則誕生其地及其父祖爲泉人者爲宋王曾韓琦明邱濬三人次曰郡賢薦紳則自唐歐陽詹至明周訓二百五人藩王則宋陳洪進一人武弁則明俞大猷鄧城二人爵里疑誤者宋段全等五人布衣唐王轂等二十六人閨秀三人釋子三人女冠一人羽士二人凡詩賦雜文悉加甄錄蒐採頗廣然如王曾邱濬皆終身未至其地而亦援以爲重未免失於限斷也
</p>
<div class="section" id="title-36"><h2>
	嶺南文獻三十二卷<span class="jiazhu">江蘇周厚堉家藏本</span>
</h2></div>
<p class="em2">
	明張邦翼編邦翼蘄州人萬曆戊戌進士官至廣東提學副使是集採粤中前哲之文分類編次先文後詩起唐張九齡迄於明之萬曆凡二百六十餘人於嶺南諸集搜輯頗廣然明人著作百分之中幾居其九十九時彌近而所收彌濫亦明季標榜之習氣也
</p>
<div class="section" id="title-37"><h2>
	文𤪪淸娛四十八卷<span class="jiazhu">内府藏本</span>
</h2></div>
<p class="em2">
	明華國才編國才號鶴叟長洲人萬曆庚子舉人是書於諸選本類書中采摘其短章小品故曰淸娛上起宋玉荀卿下迄於元不分體裁惟以時代爲後先間附小傳及評語觀其見解蓋陳繼儒一流也
</p>
<div class="section" id="title-38"><h2>
	續文選三十二卷<span class="jiazhu">浙江汪啟淑家藏本</span>
</h2></div>
<p class="em2">
	明湯紹祖編紹祖字公孟海鹽人東甌王湯和裔也是編成於萬曆壬寅採自唐及明詩文以續昭明之書然所錄止唐人明人無五代宋金遼元又明人惟取正嘉後七子一派而洪永以來劉基高啟諸人僅錄一二蓋恪守太倉厯下之門戶而又加甚焉所分門目一從文選惟賦缺京都郊祀耕耤三類而易江海爲山海物色一門謂昭明惟取天文殊似未該今用廣之是也然王世貞竹林七賢圖賦謂之物色則亦孰非物色乎盧柟壽成皋王賦入志徐禎卿反反騷賦入論文是何體例也
</p>
<div class="section" id="title-39"><h2>
	梁園風雅二十七卷<span class="jiazhu">浙江鮑士恭家藏本</span>
</h2></div>
<p class="em2">
	明趙彦復編彦復字微生杞縣人萬曆甲辰進士官至湖廣按察司副使是編選中州之詩凡九家李夢陽五卷何景明五卷王廷相一卷孟洋一卷薛蕙二卷高叔嗣二卷劉繪一卷張九一三卷謝榛五卷而彦復詩一卷附焉李薛皆秦産以夢陽祖籍扶溝蕙祖籍偃師遂併闌入謝榛本臨淸人以遊跡偶至遂强爲流寓以是爲例今古詩人其可以攀附者强半矣又何止是三人乎梁王兔園僅漢時一別館取以槩名中州之詩尤無謂也
</p>
<div class="section" id="title-40"><h2>
	尺牘雋言十二卷<span class="jiazhu">江西巡撫採進本</span>
</h2></div>
<p class="em2">
	明陳臣忠編臣忠字景周莆田人萬曆甲辰進士官至南京刑部郞中是書摘錄古人書牘自周秦訖於宋元各爲點論以朱墨板印之去取旣乏鑒裁評論亦無可採
</p>
<div class="section" id="title-41"><h2>
	古論玄箸八卷<span class="jiazhu">浙江巡撫採進本</span>
</h2></div>
<p class="em2">
	明傅振商編振商有杜詩分類已著錄是編乃萬曆壬子振商巡按直隸時所刋雜采戰國至唐宋之文多竄易篇名强題曰論如莊子之齊物論本以物論二字相屬乃摘取加以論名尚可曰沿劉勰之悞至淮南子汜論訓亦割去訓字題曰汜論韓愈原道原毁則加一論字曰原道論原毁論張中丞傳後序亦改曰張中丞傳後論其乖謬率皆類此則其書可不必問矣
</p>
<div class="section" id="title-42"><h2>
	緝玉錄五卷<span class="jiazhu">兩淮馬裕家藏本</span>
</h2></div>
<p class="em2">
	明傅振商撰是編乃其爲御史時巡按關隴即其所厯山川名勝各裒輯其題咏共爲一編皆明人作也
</p>
<div class="section" id="title-43"><h2>
	蜀藻幽勝集四卷<span class="jiazhu">安徽巡撫採進本</span>
</h2></div>
<p class="em2">
	明傅振商編蜀雖僻處一隅而自漢晉以來文章爲盛宋慶元中有程遇孫等成都文類明嘉靖中又有周復俊全蜀藝文志蒐羅賅備業已巨細兼登菁華畢萃振商此集採掇十一分爲二十五類去取頗無條理蓋當時書帕之本後有振商自跋以秦蜀幽勝錄標題又有留滯秦川披㝷舊簡秦蜀幽文幾無賸采之語蓋原刻尚有秦藻幽勝集合爲一編此本佚其半耳
</p>
<div class="section" id="title-44"><h2>
	四家詩選四卷<span class="jiazhu">内府藏本</span>
</h2></div>
<p class="em2">
	明傅振商編是集選顧起元焦竑郭正域葉向高四人之詩人各一卷蓋崇禎元年爲南京兵部侍郞時所刻亦書帕本也
</p>
<div class="section" id="title-45"><h2>
	嶺南文獻補遺六卷<span class="jiazhu">江蘇周厚堉家藏本</span>
</h2></div>
<p class="em2">
	明楊瞿崍編瞿崍有易互已著錄先是廣東提學張邦翼撰嶺南文獻三十二卷瞿崍繼爲提學復輯是書自序謂張刻詳於人補則詳於事理必其事與理關切者纂而補之有文無詩亦略分體中間又自分理類事類等目間綴評語蓋與張本同爲採選嶺南之文而用意則各有在也
</p>
<div class="section" id="title-46"><h2>
	豳風槩一卷<span class="jiazhu">兩江總督採進本</span>
</h2></div>
<p class="em2">
	明蔣如苹編如苹有萬曆容城縣志已著錄是集乃其官邠州知州時採歷代歌詩之有關於風士者彚爲一編刻於萬曆戊申凡七十餘篇首冠以豳風七月之詩
</p>
<div class="section" id="title-47"><h2>
	古文瀆編二十三卷<span class="jiazhu">通行本</span>
</h2></div>
<p class="em2">
	明王志堅撰志堅有讀史商語已著錄是編乃其督學湖廣時所選唐宋八家古文凡諸集中稍涉俳偶者皆不采錄以別有四六法海一書登載駢體故也其曰瀆編者取劉熙釋名瀆者獨也獨出其所而注於海之義蓋以八家爲正派餘爲支流故所選歷代之文別名瀾編云
</p>
<div class="section" id="title-48"><h2>
	文儷十四卷<span class="jiazhu">浙江巡撫採進本</span>
</h2></div>
<p class="em2">
	明陳翼飛編翼飛有慧閣詩已著錄是書所錄自漢及唐皆以駢儷爲主畧依文選之例惟不載詩與文選稍異耳
</p>
<div class="section" id="title-49"><h2>
	天籟集二卷<span class="jiazhu">庶吉士戴震家藏本</span>
</h2></div>
<p class="em2">
	明釋無相編無相始末未詳是集成於萬曆已酉所錄皆宋以前不工文者之詩如易水歌黃臺瓜詞之類序稱詩以道性情後世雕繪字句囂爭宗派於所謂詩言志者無當也孔聖刪詩多取委巷歌謡毋乃不工於文者反能直抒性情爲風雅正軌乎云云殆爲明季風氣而言然矯枉過直矣
</p>
<div class="section" id="title-50"><h2>
	詩歸五十一卷<span class="jiazhu">内府藏本</span>
</h2></div>
<p class="em2">
	明鍾惺譚元春同編惺有詩經圖史合考元春有嶽歸堂詩集均已著錄是書凡古詩十五卷唐詩三十六卷大旨以纎詭幽渺爲宗點逗一二新雋字句矜爲元妙又力排選詩惜羣之說於連篇之詩隨意割裂古來詩法於是盡亡至於古詩字句多隨意竄改顧炎武日知錄曰近日盛行詩歸一書尤爲妄誕魏文帝短歌行長吟永歎思我聖考聖考謂其父武帝也改爲聖老評之曰聖老字奇舊唐書載李泌對肅宗言天后有四子長曰太子宏天后方圖稱制乃鴆殺之以雍王賢爲太子賢自知不免與二弟日侍父母之側不敢明言乃作黃臺瓜詞使樂工歌之其詞曰種瓜黃臺下瓜熟子離離一摘使瓜好再摘使瓜稀三摘猶尚可四摘抱蔓歸其言四摘者以况四子也以爲非四所能盡改爲摘絶<span class="jiazhu">案高棅唐詩品彚載此詩已作摘絶則非惺之所改然惺因仍悞本是亦其失故仍存炎武之說</span>此皆不考古而肆臆之說豈非小人而無忌憚者哉朱彝尊詩話謂是書乃其鄉人託名今觀二人所作其門徑不過如是殆彝尊曲爲之詞也
</p>
<div class="section" id="title-51"><h2>
	明詩歸十卷補遺一卷<span class="jiazhu">内府藏本</span>
</h2></div>
<p class="em2">
	舊本題明鍾惺譚元春編其邑人王汝南校刋汝南又爲之補綴凡評語稱鍾曰譚曰者其元本稱補曰者汝南所加也然所錄如錢秉鐙南從紀事詩首稱皇帝十四載仲冬月上弦是崇禎辛巳歲也考鍾惺歿於天啟乙丑元春亦以崇禎辛未旅卒何從得秉鐙辛巳之詩而評之王士禎池北偶談稱坊間有明詩歸鄙俚可笑托名竞陵蓋前人已知其僞矣
</p>
<div class="section" id="title-52"><h2>
	名媛詩歸三十六卷<span class="jiazhu">内府藏本</span>
</h2></div>
<p class="em2">
	舊本題明鍾惺編取古今宫閨篇什裒輯成書與所撰古唐詩歸並行其間眞僞雜出尤足炫惑後學王士禎居易錄亦以爲坊賈所托名今觀書首有書坊識語稱名媛詩未經刋行特覓秘本精刻詳訂云云核其所言其不出惺手明甚然亦足見竟陵流弊如報讐之變爲行刼也
</p>
<div class="section" id="title-53"><h2>
	周文歸二十卷<span class="jiazhu">内府藏本</span>
</h2></div>
<p class="em2">
	明鍾惺編其書刪節三禮爾雅家語三傳國語楚詞逸周書共爲一編以時文之法評點之明末士習輕佻放誕至敢於刋削聖經亦可謂悍然不顧矣
</p>
<div class="section" id="title-54"><h2>
	宋文歸二十卷<span class="jiazhu">兩江總督採進本</span>
</h2></div>
<p class="em2">
	明鍾惺編宋文多樸實而惺以纎巧之法選之以佻薄之語評之是爲南轅而北轍其去取之得失可以不必問矣
</p>
<div class="section" id="title-55"><h2>
	合評選詩七卷<span class="jiazhu">内府藏本</span>
</h2></div>
<p class="em2">
	明凌濛初編濛初有聖門傳詩嫡冢已著錄是編全錄文選諸詩而雜采各家評語附於上方以朱墨板印之所採惟鍾譚爲多圈點則一依郭正域本其宗旨可以槩見也
</p>
<div class="section" id="title-56"><h2>
	陶韋合集十八卷<span class="jiazhu">内府藏本</span>
</h2></div>
<p class="em2">
	明凌濛初編是書前有濛初題詞曰從來以繼陶者莫如左司而兩集無合刻者合之自何觀察露始余游白門以其刻見示又曰諸家之評其詩者陶則宋人獨詳韋則近世亦復不少其丹鉛雜見不能適於一斟酎其間則余竊有取焉爾然則合刻者何露其評則濛初所定也板用朱墨二色刋刻頗工而所評率無足取陶集八卷前有焦竑序指爲昭明太子之舊本考是集自陽休之重定之後昭明本不傳久矣宋人不得見而竑乃得見之耶萬曆以後士大夫務爲誕僞例皆如此不足深怪韋集末附桂天祥評曰蘇州古詩冲雅極高律詩閒澹然不古矣其說故爲大言不知所謂古者定當何似亦明季習氣也
</p>
<div class="section" id="title-57"><h2>
	八代文鈔<span class="jiazhu">無卷數　江蘇巡撫採進本</span>
</h2></div>
<p class="em2">
	明李賓編賓字烟客梁山人是編首列文家姓氏起屈原至明鍾惺凡九十有二人别無卷目序云文之爲物善行而數變東西京而下由晉唐厯宋迄明宗工鉅匠在在可數暇日遴撮諸家之勝别爲一集以便披覽而以屈宋冠之此文人之宗祖也按漢志詞賦首屈原宋玉隋志集部首荀况宋玉賓所採錄惟取有集者删之故托始二人然文章不止詞賦以二人爲宗祖則未免失詞且所選明代十七人中如袁宏道鍾惺亦未能抗行古之作者其去取殆不足憑也
</p>
<div class="section" id="title-58"><h2>
	晉安風雅十二卷<span class="jiazhu">福建巡撫採進本</span>
</h2></div>
<p class="em2">
	明徐熥編熥有幔亭詩集已著錄是編輯福州一府之詩其曰晉安者福州在晉時爲晉安郡也所錄起洪武迄萬曆得二百六十四人詩以體分姓氏下各載其里居出處及所著作並以右某朝若干人列數於左其例多仿高棅品彚惟閨秀一類另立妓女以別薰蕕爲小異云
</p>
<div class="section" id="title-59"><h2>
	閩南唐雅十二卷<span class="jiazhu">浙江汪啟淑家藏本</span>
</h2></div>
<p class="em2">
	明徐𤊹編費道用楊德周等補之德周序言之甚明而卷首題名乃稱道用輯德周訂而𤊹校之殆𤊹爲閩人而道用德周皆閩令故讓善於二人也所錄皆閩中有唐一代之詩自薛令之以下得四十人是時胡震亨唐音統籖已出鈔合較易故所載頗詳然秦系周樸韓偓其人旣一時流寓其詩又不關於閩地一槩錄之未免借材之誚也𤊹有榕陰新檢德周有澹圃芋紀皆已著錄道用字闇如石阡人官福淸縣知縣
</p>
<div class="section" id="title-60"><h2>
	古逸書三十卷<span class="jiazhu">原任工部侍郞李友棠家藏本</span>
</h2></div>
<p class="em2">
	明潘基慶編基慶字良耜松江人萬曆戊午貢生是集名爲逸書而實皆習見如陰符素問逸周書山海經之類已爲不倫甚至周禮考工記爾雅釋地釋天列在學宫亦稱古逸不亦傎乎其分神妙奥閎麗特纎希迅奇幻疏夷逸蒨恣十六品每品又各分内外隨意標目尤爲無所取義
</p>
<div class="section" id="title-61"><h2>
	秦漢鴻文二十五卷<span class="jiazhu">内府藏本</span>
</h2></div>
<p class="em2">
	明顧錫疇編錫疇有綱鑑正史約已著錄是編凡秦文五卷漢文二十卷秦文首錄戰國策而楚辭之卜居漁父皆在焉漢文亦僅採前後漢書所錄評論惟鍾惺爲最多
</p>
<div class="section" id="title-62"><h2>
	六朝聲偶刪補七卷<span class="jiazhu">内府藏本</span>
</h2></div>
<p class="em2">
	明邵一儒編一儒字仲魯海陽人是書成於萬曆庚申之九月時廷議以萬曆四十八年八月以後爲泰昌元年故其序以泰昌紀元也初徐獻忠有六朝聲偶大致本楊愼五言律祖而廣之此又因獻忠之本重爲刪補
</p>
<div class="section" id="title-63"><h2>
	蔡氏九賢全書九卷<span class="jiazhu">福建巡撫採進本</span>
</h2></div>
<p class="em2">
	明蔡鵾編鵾元定十五世孫也自元定之父發及元定之子淵沆沈孫模格杭權凡九人各載其遺詩而畧紀其生平梗槩惟蔡發一卷所載皆形家之言不應列之詩集前有俞德光序以伏羲堯舜孔子比諸蔡尤妄之甚矣
</p>
<div class="section" id="title-64"><h2>
	奕世文集十六卷<span class="jiazhu">兩江總督採進本</span>
</h2></div>
<p class="em2">
	明蕭自開編自開萬安人由廕生官詹事府主簿是編輯其先世文集五種凡二休居士集一卷蕭纘撰石巖山房集四卷蕭乾元撰小石集二卷蕭暘撰修業堂集五卷蕭廪撰復菴集四卷蕭中行撰每集之後各附以誌銘傳贊之屬纘字昌緒成化癸卯舉人官潛江縣知縣乾元字必充弘治己未進士官雲南金騰兵備副使暘字惟賔嘉靖壬午舉人官零陵縣知縣廪字可發號兌嵎嘉靖乙丑進士官兵部右侍郞中行字復菴太學生即自開父也
</p>
<div class="section" id="title-65"><h2>
	漢魏名家<span class="jiazhu">無卷數通行本</span>
</h2></div>
<p class="em2">
	明汪士賢編士賢徽州人是編所錄自漢董仲舒迄周庾信凡二十二集刋於萬曆中在張溥百三家集之前與張燮七十二家互相出入中又有題吕兆僖焦竑程榮校者則非士賢一人所手定也中如謝惠連集以南史本傳爲李燾撰亦多舛謬
</p>
<div class="section" id="title-66"><h2>
	玉屑齋百家論鈔十二卷<span class="jiazhu">浙江巡撫採進本</span>
</h2></div>
<p class="em2">
	明張文炎編文炎字維謙杭州人其書取明一代之文泛論經史疑義者總萃成編其體有論有辨有評有解有說有考有敘有原有志有紀有難有畧有讀所錄凡一百十一家云百家舉成數也
</p>
<div class="section" id="title-67"><h2>
	經濟文鈔十一卷<span class="jiazhu">浙江巡撫採進本</span>
</h2></div>
<p class="em2">
	明張文炎編是集雜選明代之文分十一類每類爲一卷凡例謂取便舉業非當今急務則博雅新聞其詳略並無軒輊蓋其書本爲場屋對策設間或足資考證而冗雜者居多
</p>
<div class="section" id="title-68"><h2>
	尚元齋三世詩十二卷<span class="jiazhu">兩江總督採進本</span>
</h2></div>
<p class="em2">
	明姚悅及其子兗孫舜聰之詩也悅字汝誾秀水人兗字叔信號元岳山人均以布衣終舜聰字伯達官休寧縣訓導初悅以冨甲一鄉兗獨折節與文士游所爲詩號尚元草凡十餘卷朱國祚爲刪存八卷又別爲詠物詩二卷用戴復古石屏集首載其父詩例以悅西郭遺稿一卷弁前舜聰又用顧况華陽集末附載其子非熊詩例以巳作汗漫游草一卷綴後悅詩僅十六首而八首和杜甫秋興八首和林逋梅花亦可云敢嬰勍敵矣
</p>
<div class="section" id="title-69"><h2>
	唐樂府十八卷<span class="jiazhu">兩江總督採進本</span>
</h2></div>
<p class="em2">
	明吳勉學編勉學所編河間六書已著錄是集彚輯唐人樂府祇登初盛而不及中晚皆郭茂倩樂府詩集所巳采間有小小增損即多不當如王勃忽夢遊仙宋之問放白鷴篇之類皆實非樂府而濫收而享龍池樂章之類乃反佚去至詩餘雖樂府之遺而已別爲一體李白菩薩蠻憶秦娥之類亦不冝泛載且古題新題漫然無別旣無解釋復鮮詮次是眞可以不作也
</p>
<div class="section" id="title-70"><h2>
	情采編三十六卷<span class="jiazhu">浙江巡撫採進本</span>
</h2></div>
<p class="em2">
	明屠本畯撰本畯有閩中海錯疏已著錄是編選漢魏至唐之詩旣蹖駁不倫又參以杜撰如古詩之名文選所有也古絶句之名亦玉臺新詠所有也此外則王融沈約以下文用宫商當時謂之永明體唐人謂之齊梁體而已至律詩之名始於沈佺期宋之問唐書列傳可考排律之名始於楊士弘唐音亦可考也本畯乃於古詩律詩之間别立一名謂之聲詩以齊梁體當之已爲妄作乃復以齊邱巨源等四十人之詩列爲五言律詩以梁元帝等十三人之詩列爲五言排律則剏見罕聞殆因楊愼五言律祖之說而彌失彌遠者矣其他如古詩四十餘首昭明所錄偶然得其十九非有定數可拘乃雜摭諸篇爲後十九以配之是何異郡縣志書地必有景景必有八題必四字詩必七律者乎至唐上官昭容之綵毫怨誤題梁范靖妻沈滿願梁劉孝標之淇上戲蕩子婦誤題王筠唐崔融之寶劍篇誤題北魏崔鴻甚至以宋周密癸辛雜識所載女仙之詩柳條金嫩不勝鴉一首題爲小秦王竄入唐人詩者更指不勝屈也
</p>
<div class="section" id="title-71"><h2>
	文壇列爼十卷<span class="jiazhu">内府藏本</span>
</h2></div>
<p class="em2">
	明汪廷訥編廷訥字昌期號無我新都人其書分十類一曰經翼二曰治資三曰鑒林四曰史摘五曰淸尚六曰掇藻七曰博趣八曰别教九曰賦則十曰詩槪所錄上及周秦下迄明代如無名氏之雕傳佛家之心經俱載入之特爲冗雜其詩槪部序曰六朝以上去四言無四言也於唐去五言古無五言古也知爲依附太倉厯下者矣
</p>
<div class="section" id="title-72"><h2>
	寒山蔓草十卷<span class="jiazhu">直隸總督採進本</span>
</h2></div>
<p class="em2">
	明趙宦光編宧光有說文長箋已著錄朱彝尊靜志居詩話稱宧光饒於財卜築城西寒山之麓淘汰泥沙俾山骨畢露高下泉流凡遊於吳者無不造廬談讌廣爲樂方云云蓋宧光雖號隱居而聲氣交通實奔走天下此集即其山居贈答之作也其曰蔓草則取鄭風野有蔓草之意自序謂先簡子與客賦詩子太叔賦野有蔓草至邂逅相遇適我願兮先子起而拜曰吾子之惠也寒山投珠實有賴焉因以命名亦可謂遥遥華冑况其事乃趙武非趙鞅左氏之傳具在益爲數典而忘矣
</p>
<div class="section" id="title-73"><h2>
	啟雋類函一百九卷<span class="jiazhu">内府藏本</span>
</h2></div>
<p class="em2">
	明俞安期編首職官考五卷次載牋疏表啟分古體二卷近體一百二卷近體又分二十九部上自諸王宰相下逮丞簿教職終以婚書及募緣疏引大旨皆爲應俗設也安期自作凡例云江陵秉政凡牋啟中得一二警語立躋顯要可知當時所尚矣
</p>
<div class="section" id="title-74"><h2>
	古文品外錄十二卷<span class="jiazhu">江蘇巡撫採進本</span>
</h2></div>
<p class="em2">
	明陳繼儒編繼儒有邵康節外紀已著錄是書選自秦漢迄宋元之文大抵沿公安竟陵之波務求詭雋故以品外爲名然實皆習見之文也去取亦多乖刺如楚詞僅取天問一篇是何別裁乎
</p>
<div class="section" id="title-75"><h2>
	古論大觀四十卷<span class="jiazhu">副都御史黃登賢家藏本</span>
</h2></div>
<p class="em2">
	明陳繼儒編前有自序稱往者坊刻論膾皆門生輩衰集成之就中某一論爲士大夫訾議余不知也兹古論多至四十餘卷純駁錯出安知無此類雜於其間云云繼儒之意蓋自知去取未精故先作斯言以預杜攻詰之口今觀是書不但漫無持擇亦且體例龎雜罅漏百出雖以古論爲名而實多非論體往往雜掇諸書妄更名目如史記漢書諸傳之序以及史通文心雕龍新論亢倉子其篇題本無論名乃悉强增一論字巳自無稽杜佑通典鄭樵通志馬端臨文獻通考不過於徵引典故之後附以案語荀悅袁宏前後漢紀司馬光資治通鑑不過於紀載事實之下附以評斷亦加以論名並各爲造作題目尤爲杜撰甚至魏文帝典論論文增一字曰典論論文論馮衍自敘改其名曰自論索靖艸書勢改其名曰艸書論韓愈送高閑上人序亦改其名曰艸書論任情點竄不可究詰循其例而推之將古今之書無不可改題爲論萬卷可得何止四十卷乎
</p>
<div class="section" id="title-76"><h2>
	秦漢文膾五卷<span class="jiazhu">内府藏本</span>
</h2></div>
<p class="em2">
	明陳繼儒編是編雜選秦漢之文如戰國策史記漢書之類皆不標本書之名又如留侯致四皓定太子霍光廢昌邑李陵降敵始末蘇武出使始末更杜撰篇目不用原書標題改管晏列傳爲管仲傳改屈原賈生列傳爲屈原傳改滑稽列傳爲淳于髠傳尤多所竄亂至於魏文帝典論論文曹植求自試表鍾會檄蜀文列之秦漢更無理矣
</p>
<div class="section" id="title-77"><h2>
	唐詩選脉會通評林六十卷<span class="jiazhu">通行本</span>
</h2></div>
<p class="em2">
	明周珽編珽字無瑕海寧人初其曾祖敬輯唐詩選脉一書刋未竟而燬於倭變珽輯綴殘稿續成是編其持論以高棅品彚李攀龍詩刪爲宗毎體之中各分初盛中晚又箋釋其字句典故名之曰證發明其詞意脉絡名之日訓而以諸家議論及珽所自品題者標於簡端是爲評林大抵貪多務博冗雜特甚疎舛亦多
</p>
<div class="section" id="title-78"><h2>
	秦漢文鈔十二卷<span class="jiazhu">内府藏本</span>
</h2></div>
<p class="em2">
	明馮有翼編有翼字君卿杭州人是書前後無序跋不知刋於何時其板式則萬曆以後之坊本也凡秦文二卷西漢文五卷東漢文三卷冠以楚詞惟錄卜居漁父二篇題爲秦人是不足與論矣
</p>
<div class="section" id="title-79"><h2>
	師子林紀勝二卷<span class="jiazhu">兩淮馬裕家藏本</span>
</h2></div>
<p class="em2">
	明釋道恂撰師子林在蘇州府城内元至正中天如禪師居寺中倪瓚爲之叠石成山地址逼仄而起伏曲折有若穹谷深巖遂爲勝地頂一石狀若狻㹸故名曰師子林勝流來往題詠至多道恂裒而編之以成是集自翠華南幸繪圖題句奎藻輝煌一邱一壑藉以千古回視斯編又不啻爝火之光矣
</p>
<div class="section" id="title-80"><h2>
	三僧詩三卷<span class="jiazhu">兩江總督採進本</span>
</h2></div>
<p class="em2">
	三僧均不著其名一曰二楞詩稿一曰高松詩稿一曰中峯詩稿考千頃堂書目有智觀中峯艸註曰字止先號蔚然江都僧雪浪弟子居吳興雙髻峯其二僧則未詳然其高松詩稿中又附書啟數首三僧均有酬倡之作蓋同時人中峯詩内有陳繼儒湯賔尹文震孟姚希孟諸人則皆當明季也
</p>
<div class="section" id="title-81"><h2>
	西曹秋思一卷<span class="jiazhu">庶吉士梁上國家藏本</span>
</h2></div>
<p class="em2">
	明黄道周葉廷秀董養河倡和詩也道周有易象正養河有羅溪閣詩皆已著錄廷秀字謙齋濮州人天啟乙丑進士官至兵部右侍郞事迹附見明史道周傳是編皆七言律詩依上下平韻各爲三十首養河子師吉隨侍獄中合而編之前有廷秀小引後有師吉跋考明史道周本傳道周以劾楊嗣昌貶爲江西按察使照磨久之江西巡撫解學龍薦所部官推獎道周備至大學士魏照乘者惡道周擬旨責學龍濫薦帝發怒立逮二人下刑部獄並究黨與詞連工部司務董養河等戶部主事葉廷秀救之皆繫獄案道周照磨之貶在崇禎十一年後之繫獄史不言何歲今以此編跋語考之蓋十四年辛巳也
</p>
<div class="section" id="title-82"><h2>
	古文奇賞二十二卷續奇賞三十四卷三續奇賞二十六卷明文奇賞四十卷<span class="jiazhu">通行本</span>
</h2></div>
<p class="em2">
	明陳仁錫編仁錫有繫詞十篇書已著錄是書初集自屈平離騷至南宋文天祥王炎午依時代編次前有萬曆戊午自序謂折衷往古有一代大作手有一代持世之文有一代榮世之文其目錄内即以此三者或標註人名之下或標註篇題之旁而於漢文中又各分類標題或以人爲類則分天子侯王郡守相皇太子藩國將帥邊塞學者或以事爲類則分應制薦舉彈駁乞休理財議禮災異籌邊議律頌冤治河策士奏記其最異者又别立一代超絶學者一代超絶才子之目自漢以後又改此例仍以時代爲序體例殊爲龎雜其續集序稱文章有殺生而無奇正殺生奇也奇外無正文兵也兵禮也始武經繼戴禮終文苑英華以此蓋武事之不張由文心之不足云云其議論紕繆編次亦甚不倫其三續則題曰廣文苑英華序稱舊有古文類一書盈數百卷大率倣英華而廣之偶得之故家各從其類刪成一書分類尤爲瑣碎其明文奇賞自宋濂楊維楨以至陳勲王衡凡一百八十餘人去取亦多未審蓋務博而不精好分流品而無緒悉不免冗雜之失云
</p>
<div class="section" id="title-83"><h2>
	古文彚編二百三十六卷<span class="jiazhu">内府藏本</span>
</h2></div>
<p class="em2">
	明陳仁錫編以經史子集分部然所配多不當理如水經屬地理當列之史太元當列之子乃因其以經爲名遂列於經而左氏春秋傳反列諸史又芟削周禮而顚倒其六官體例龎雜無足觀者考仁錫嘗刻古周禮不應此選自亂其例其托名歟
</p>
<div class="section" id="title-84"><h2>
	秦漢文尤十二卷<span class="jiazhu">内府藏本</span>
</h2></div>
<p class="em2">
	明倪元璐編元璐有兒易内外儀已著錄元璐氣節文章震耀一世而是書龎雜特甚殊不類其所爲其以屈原宋玉列之秦人旣乖斷限且名實錯迕疑亦坊刻託名也
</p>
<div class="section" id="title-85"><h2>
	國瑋集六十一卷<span class="jiazhu">通行本</span>
</h2></div>
<p class="em2">
	明方岳貢編岳貢字禹修穀城人天啟壬戌進士官至東閣大學士事迹具明史本傳是編乃其官松江府知府時所刻故徐孚遠李雯陳子龍宋徴璧共爲校讐而張采爲之序皆松江人也據其凡例蓋所錄自秦漢以迄南宋即公羊穀梁二傳及陸賈新語賈誼新書桓寛鹽鐡論諸予書班范以下諸史贊亦皆摘抄而此本僅有唐文二十八卷宋文三十三卷殆刋刻未全之本或有所散佚歟
</p>
<div class="section" id="title-86"><h2>
	經濟文輯二十三卷<span class="jiazhu">内府藏本</span>
</h2></div>
<p class="em2">
	明陳其愫編其愫字素心餘杭人是編選明代議論之文分聖學儲宫宗藩官制財計漕輓天文地理禮制樂律兵政刑法河渠工虞海防邊防十六目書成於天啟丁卯所錄皆嘉靖隆慶以前之文大抵剽諸類書策畧空談多而實際少也
</p>
<div class="section" id="title-87"><h2>
	唐詩解五十卷<span class="jiazhu">通行本</span>
</h2></div>
<p class="em2">
	明唐汝詞撰汝詢有編篷集已著錄是書取高廷禮唐詩正聲李于麟唐詩選二書稍爲訂正附以己意爲之箋釋汝詢五歲而瞽默坐聽諸兄佔畢而暗識之積久遂淹貫嘗解唐詩掇拾古文以爲箋註溯流從源蒐羅畧盡必先經後史不少紊淆雖詩賦之屬亦從年代次序之如某字某句秦漢並用則必博採秦人不以漢先人推挹之甚至然所註實多冗蕪不盡得古人之意亦不盡得其所出徒以幼而失明乃口授耳治博通羣籍且能著書實爲亘古所稀有故世以爲異至今傳之耳
</p>
<div class="section" id="title-88"><h2>
	古詩解二十四卷<span class="jiazhu">江蘇巡撫採進本</span>
</h2></div>
<p class="em2">
	明唐汝諤撰汝諤有詩經微言合參已著錄其兄汝詢有唐詩解故此以古詩配之其注釋體例畧同惟唐詩解以五七言分古近體此則分爲五類曰古歌謡辭曰古逸雜篇曰漢歌謡辭曰樂府曰詩其訓詁字義頗爲簡畧所發明作意亦皆敷衍又樂府之類聲詞合寫者汝諤不究其源一一强爲之說尤多牽强其凡例謂五言起於鄒枚考枚乘之說見文心雕龍及玉臺新詠鄒不知其所指亦不知其所本漢郊祀歌注鄒子樂名又非五言所言已爲荒誔又以十九首冠於蘇李之前不知冉冉孤生竹一篇文心雕龍稱爲傅毅作毅固東漢人去者日以疎客從遠方來二首鍾嶸詩品稱爲舊疑建安中陳王所製則時代尤後乃俱躋之蘇李以前殊爲失考所注解抑可知矣
</p>
<div class="section" id="title-89"><h2>
	古今濡削選章四十卷<span class="jiazhu">江蘇周厚堉家藏本</span>
</h2></div>
<p class="em2">
	明李國祥編國祥字休徵南昌人天啟中官開封府同知是書選錄四六書啟以官制爲類每類之首載官制考一篇所選上起六朝下迄宋明而宋明尤詳國祥及其弟鼎作亦附焉大抵爲應酬而作其體則總集其實則類書也
</p>
<div class="section" id="title-90"><h2>
	滕王閣續集十九卷<span class="jiazhu">兩淮鹽政採進本</span>
</h2></div>
<p class="em2">
	明李嗣京撰嗣京揚州興化人崇禎戊辰進士官南昌府推官巡撫解學龍屬其取明中葉以後滕王閣中賦咏編成此集蓋以續正德中董遵所輯也
</p>
<div class="section" id="title-91"><h2>
	金華詩粹十二卷<span class="jiazhu">浙江汪啟淑家藏本</span>
</h2></div>
<p class="em2">
	明阮元聲編元聲有南詔野史已著錄此書輯自梁迄明婺人所作詩二百五十四家自樂府迄六言皆以體分每篇後間附評語蒐輯頗富而畧遠詳近未免失之汜濫
</p>
<div class="section" id="title-92"><h2>
	古文正集二編<span class="jiazhu">無卷數　兩江總督採進本</span>
</h2></div>
<p class="em2">
	舊本題葛鼒葛鼏評輯楊廷樞顧緗二序及鼏自序皆不及鼒文中評語亦止載鼏字蓋鼒爲鼏兄附名其間實則鼏作也鼏字端調吳縣人崇禎庚午舉人是書題曰二編當以先有初編此爲續集所錄凡二十二家曰顔眞卿曰陸贄曰李德裕曰杜牧曰韓琦曰范仲淹曰司馬光曰范純仁曰鄒浩曰二程子曰李覯曰張耒曰黃庭堅曰楊時曰王十朋曰朱子曰陸九淵曰陳亮曰眞德秀曰文天祥曰劉因曰虞集每人各以小傳冠集前所錄猶採自本集差勝村書之稗販然去取皆漫無持擇
</p>
<div class="section" id="title-93"><h2>
	漢魏詩乘二十卷<span class="jiazhu">通行本</span>
</h2></div>
<p class="em2">
	明梅鼎祚編鼎祚有才鬼記已著錄其所輯漢魏六朝之詩名八代詩乘六朝詩多所刪削而漢魏詩則全載又其書先出故刋本或亦別行孫皓韋昭諸作別題曰吳詩亦以時代類附焉此書作於馮惟訥詩紀之後頗欲補其軼缺然眞僞雜糅不能考正如蘇武妻詩之類至今爲藝林口實也
</p>
<div class="section" id="title-94"><h2>
	書記洞詮一百十六卷<span class="jiazhu">内府藏本</span>
</h2></div>
<p class="em2">
	明梅鼎祚編先是楊愼編赤牘淸裁一書自左氏至六朝僅八卷王世貞益之訖於明代爲六十卷是書仍楊愼之舊起周秦訖陳隋凡長篇短幅採錄靡遺卷帙㡬十倍於楊而眞贋並收殊少甄別至左傳所載問對之辭並非形諸筆札非類强附尤爲不倫總目載有補遺四卷此本無之然今世傳本並同蓋當日本有錄無書非缺佚也
</p>
<div class="section" id="title-95"><h2>
	宛雅十卷續宛雅八卷宛雅三編二十四卷<span class="jiazhu">浙江巡撫採進本</span>
</h2></div>
<p class="em2">
	宛雅十卷明梅鼎祚編所載皆自唐至明宣城之詩凡九十二家續宛雅八卷國朝蔡蓁春施閏章同編採明嘉靖以後至崇禎末年諸作以續鼎祚所集凡六十五家後施念曾張汝霖又蒐採唐宋諸詩爲二集所遺者益以國朝之作爲宛雅三編二十四卷所補凡唐三人五代一人宋三人元五人明三十人國朝二百十五人閨閣明一人國朝三人方外唐五人宋三人元一人明三人國朝五人妓女唐一人附聯句逸句一卷詩話三卷視前二集爲完備惟近詩所錄稍繁蓋選錄一地之詩者大勢類然不但斯集也蓁春始末未詳閏章有矩齋雜記汝霖有澳門志畧皆已著錄念曾號竹牕閏章孫也
</p>
<div class="section" id="title-96"><h2>
	文致<span class="jiazhu">無卷數　内府藏本</span>
</h2></div>
<p class="em2">
	明劉士鏻編士鏻杭州人崇禎辛未進士是集輯漢魏六朝以至明人所著通爲一書不分卷數但別爲十有七門詮次頗傷於蕪雜
</p>
<div class="section" id="title-97"><h2>
	史漢文統十五卷<span class="jiazhu">内府藏本</span>
</h2></div>
<p class="em2">
	明童養正編養正字聖功會稽人是集序稱丙子凡例稱竣於乙亥均不著年號卷端有王思任鑒定字凡例中又稱張采則崇禎八年九年也凡史記統五卷刪節史記多所未安西漢文統五卷東漢文統五卷分錄兩漢之文而漢書則附於東漢中又與史記例異相其評點蓋坊刻射利之本也
</p>
<div class="section" id="title-98"><h2>
	同時尚論錄十六卷<span class="jiazhu">江蘇巡撫採進本</span>
</h2></div>
<p class="em2">
	明蔡士順編士順蘇州人由國子監生官福建按察司照磨此錄成於崇禎丁丑所輯皆東林諸人詩文以科目先後爲序始萬曆甲戌終崇禎辛未
</p>
<div class="section" id="title-99"><h2>
	南園五先生集二卷<span class="jiazhu">安徽巡撫採進本</span>
</h2></div>
<p class="em2">
	明葛徵奇編徵奇有蕪園詩集已著錄初嘉靖乙丑陳暹合刻孫蕡王佐黃哲李德趙介五人之詩爲廣中五先生集崇禎丁丑徵奇以御史巡撫廣東又訂正而重刻之
</p>
<div class="section" id="title-100"><h2>
	三忠文選十六卷<span class="jiazhu">内府藏本</span>
</h2></div>
<p class="em2">
	明胡接輝編接輝字篤父廬陵人官監察御史是編成於崇禎丁丑選錄宋胡銓周必大文天祥之文曰三忠者以銓諡忠簡必大諡文忠天祥諡忠烈也按廬陵原有三忠堂一爲歐陽文忠修一爲楊忠節邦乂一爲胡忠簡銓建於嘉泰四年周必大爲之序岳珂桯史載其始末甚詳邦乂以節義著其文不傳修集則固具在補以必大天祥當合爲四接輝增周文而去歐陽殆未詳考平園集歟卷首序文一爲李建泰一爲阮大鋮一爲楊文驄以是三人弁冕三忠殊嫌著穢不知當日何以氣類相從如斯巧合亦可異也已
</p>
<div class="section" id="title-101"><h2>
	小瀛洲社詩六卷<span class="jiazhu">浙江巡撫採進本</span>
</h2></div>
<p class="em2">
	明錢孺穀鍾祖述同編嘉靖中襄陽府知府徐咸致仕歸海鹽築園城闉名小瀛洲招同邑布衣朱樸思南府知府錢琦福建布政使吳昂布衣陳鑑海寧指揮使劉銳濟南府知府鍾梁龍巖縣知縣陳瀛僧永瑛并咸兄光澤縣知縣泰共十人爲社會飮酒賦詩陳詢爲繪圖而咸自作記崇禎己卯琦孫孺穀梁孫祖述輯十人之詩爲此集孺穀又各爲小傳列於首卷
</p>
<div class="section" id="title-102"><h2>
	成氏詩集五卷<span class="jiazhu">直隸總督採進本</span>
</h2></div>
<p class="em2">
	明大名成氏之家集也一曰適和堂初集成宰撰一曰適和堂繼集宰子之蓮撰一曰東壁園詩集蓮仲子仲龍撰一曰鷦鷯園集蓮季子少龍撰一曰永言集仲龍之子象珽撰前四集皆稱象珽纂錄象珽集則稱倪元璐王思任蔣鳴玉三人選則此集象珽所合刻也
</p>
<div class="section" id="title-103"><h2>
	玉臺文苑八卷續玉臺文苑四卷<span class="jiazhu">兩淮馬裕家藏本</span>
</h2></div>
<p class="em2">
	玉臺文苑明江元禧編續集江元祚編二人兄弟而元禧自署曰體陵元祚自署曰橫山疑元禧自托江淹後襲其侯國之名也其書錄女子之文自周訖明中間多采小說傳奇如張麗貞上太守書之類至爲猥雜又如魏文帝寡婦賦序曰爲丁廙妻作此乃直作丁廙妻梁元帝爲妾宏夜姝謝東宫賚合心花釵啟此乃直作宏夜姝又訛姝爲珠宋李淸照即李易安此乃分爲二人唐侯莫陳邈妻鄭氏乃三字複姓此乃訛爲陳邈又如漢武内傳神仙傳眞誥之屬皆純搆虚詞托言神怪此本乃題曰漢西王母漢上元夫人漢麻姑晉右英夫人晉九華安妃尤爲不經矣
</p>
<div class="section" id="title-104"><h2>
	漢魏名文乘<span class="jiazhu">無卷數　江蘇巡撫採進本</span>
</h2></div>
<p class="em2">
	明張運泰余元熹同編二人皆閩中書賈也所錄凡六十家蓋雜采何鏜漢魏叢書張溥百三家集二書合併而成惟增公孫宏文僞題曰公孫子趙充國文僞題曰趙營平集又改東方朔文爲吉雲子而已
</p>
<div class="section" id="title-105"><h2>
	元四家詩二十六卷<span class="jiazhu">江蘇巡撫採進本</span>
</h2></div>
<p class="em2">
	明毛晉編晉有毛詩陸疏廣要已著錄是編凡虞集詩八卷楊載詩八卷范梈詩七卷揭徯斯詩三卷集詩乃晉以意摘抄非其完本且四家各有專集亦無庸此合編也
</p>
<div class="section" id="title-106"><h2>
	吳興藝文補四十八卷<span class="jiazhu">浙江巡撫採進本</span>
</h2></div>
<p class="em2">
	明董斯張閔元衢韓千秋同編而韓昌箕爲校錄刋刻斯張有吳興備志元衢有歐餘漫筆皆已著錄千秋字聖開昌箕字仲弓並烏程人是書採錄自漢至明藝文之有闗湖州者彚爲一編以補舊志所未備其自唐以前爲斯張手輯宋元以後則元衢千秋諸人共成之所採錄前代頗詳而明代則漸濫亦志乘之通病也
</p>
<div class="section" id="title-107"><h2>
	十六名家小品三十二卷<span class="jiazhu">浙江巡撫採進本</span>
</h2></div>
<p class="em2">
	明陸雲龍編雲龍字雨侯錢塘人是編評選屠隆徐渭李維楨董其昌湯顯祖虞淳熙黃汝亨王思任袁宏道文翔鳯曹學佺陳繼儒袁中道陳仁錫鍾惺張鼐十六家之文每篇皆有評語大抵輕佻獧薄不出當時之習前有何偉然序偉然即嘗刻廣快書者宜其氣類相近矣
</p>
<div class="section" id="title-108"><h2>
	唐詩韻滙<span class="jiazhu">無卷數　江蘇巡撫採進本</span>
</h2></div>
<p class="em2">
	明施端教編端教有讀史漢翹已著錄是書採唐人近體諸詩以上下平韻隸之大抵取供集句者之用前有王震序稱其集句爲絶藝可知是書所由作矣
</p>
<div class="section" id="title-109"><h2>
	文字會寶<span class="jiazhu">無卷數　江蘇巡撫採進本</span>
</h2></div>
<p class="em2">
	明朱文治撰文治字簡叔錢塘人是書取前代之文凂善書者書之人各一篇裒而成集據其凡例書家姓氏悉從文之朝代後先遞爲亭次而篇目則王勃在江淹之前劉禹錫在駱賔王之前李華在李白之前邱遲唐太宗在終軍范蔚宗之前而阿房宫賦又訛杜牧爲杜甫斯皆事在耳目之前不煩稽考而顚倒如斯其字畫亦傳刻失眞旣非總集又非法帖更爲兩無所取也
</p>
<div class="section" id="title-110"><h2>
	集古文英八卷<span class="jiazhu">江蘇巡撫採進本</span>
</h2></div>
<p class="em2">
	明顧祖武編祖武字爾繩號纑塘無錫人是書裒集古文賦表奏疏之類其師錢鍾義序曰湘離之騷非不油然忠愛而聱牙沉晦之詞非應時制科所急將別冊另存至如古詩歌行選律近體李杜高王岑孟諸賢誠可繼三百篇遺響而佔畢之士猶當舍旃云云是書特爲場屋而作可無庸深論矣
</p>
<div class="section" id="title-111"><h2>
	天台詩選五卷<span class="jiazhu">浙江巡撫採進本</span>
</h2></div>
<p class="em2">
	明許鳴遠編鳴遠字有望天台人自序謂天台先正詩多湮没失傳慮後學併此近今者而失之因加蒐輯間入僊釋及占籍之士起南宋迄明凡二百二十四家搜採不可謂不廣然元以前僅得二十餘人餘皆明人也
</p>
<div class="section" id="title-112"><h2>
	古表選十二卷<span class="jiazhu">浙江巡撫採進本</span>
</h2></div>
<p class="em2">
	明張一卿編一卿字次公自號求如居士涇縣人是書輯歷代表章上起六朝之末下逮於元然六朝不過庾信盧思道等數篇元惟阿嚕台<span class="jiazhu">原作阿魯台今改正</span>一篇餘皆唐宋作也分八門曰賀曰進上曰辭讓曰謝官曰陳請曰詔賜謝恩曰遷謫謝恩曰乞休陳情末附補遺九篇其凡例稱未入儷偶者不諧聲律者簡儉無可取材者文義無關制學者並經裁汰則爲塲屋擬表作矣凡本題事實及引用典故皆畧爲註釋而不著出典
</p>
<div class="section" id="title-113"><h2>
	唐詩近體集韻三十卷<span class="jiazhu">内府藏本</span>
</h2></div>
<p class="em2">
	明施重光編重光字慶徵里貫未詳是集以唐人近體分上下平三十韻編次案上下平聲分三十部乃劉淵壬子新刋禮部韻畧所併與唐韻不同唐人私相歌咏者又與官韻不同如東冬二部蕭肴豪三部鹽鹹二部皆互有出入此書及唐詩韻滙均以宋韻分隸唐律不免時有牽混而此書之漏畧則又出韻滙下焉
</p>
<div class="section" id="title-114"><h2>
	唐詩廣選七卷<span class="jiazhu">内府藏本</span>
</h2></div>
<p class="em2">
	明凌宏憲編宏憲始末未詳初李攀龍撰詩刪王世貞序之後坊間割其中所錄唐詩刋行別題曰唐詩選已非于鱗之舊宏憲又病其無評點乃雜摭諸家之評綴於簡端以朱墨板印之改題此名蓋坊刻翻新之技耳
</p>
<div class="section" id="title-115"><h2>
	西園遺稿<span class="jiazhu">無卷數　安徽巡撫採進本</span>
</h2></div>
<p class="em2">
	明汪茂槐編茂槐字廷植績溪人以歲貢授宜陽主簿是編一曰康範詩集宋汪晫撰一曰北遊詩集宋汪夢斗撰皆已著錄茂槐爲二人裔孫復合而刻之西園者乃汪氏所居里名也後有外集則宋蘇軾贈汪覃蘇轍贈汪琛汪宗臣諸人之詩以其皆爲汪氏而作故亦附之於末云
</p>
<div class="section" id="title-116"><h2>
	海虞文苑二十四卷<span class="jiazhu">江蘇巡撫採進本</span>
</h2></div>
<p class="em2">
	明張應遴編應遴字選卿常熟人是書輯其鄉有明一代賦詩雜文以類序次而成其中如桑悅兩都賦朱彝尊修日下舊聞未見其本牟俸請興水利疏續文獻通考及明史河渠志皆載之而不及此之詳盡明之中葉嘗平減蘇松賦役載在明史食貨志而與此畧有異同張洪與緬甸五書亦較明史列傳爲備特時代旣近牽於鄉曲之恩怨不免有所濫收蓋凡輯一鄉之文者均不免此失亦其勢然也
</p>
<div class="section" id="title-117"><h2>
	荆溪外紀二十五卷<span class="jiazhu">安徽巡撫採進本</span>
</h2></div>
<p class="em2">
	明沈敕編敕字克寅宜興人是編輯錄其邑藝文人物上起漢下迄明凡詩十一卷詞賦碑銘序奏議書題跋各一卷記傳各二卷風土記拾遺紀遺雜說各一卷附焉採摭頗爲詳贍惟詩以絶句居律體前律體居古風前稍爲失次又四言亦調之絶句而七言古詩之外又別出歌行爲二門亦非體例至所列諸傳皆採之正史及地志以爲紀錄人物則挂漏太多以爲藝文之一體則此種例不入集尤爲進退無據矣
</p>
<div class="section" id="title-118"><h2>
	名媛彚詩二十卷<span class="jiazhu">内府藏本</span>
</h2></div>
<p class="em2">
	明鄭文昂編文昂始末未詳閨秀著作明人喜爲編輯然大抵輾轉勦襲體例畧同此書較名媛詩歸等書不過增入雜文其餘皆互相出入訛謬亦復相沿魯衛之間固無可優劣也
</p>
<div class="section" id="title-119"><h2>
	漢鐃歌發一卷<span class="jiazhu">兩淮馬裕家藏本</span>
</h2></div>
<p class="em2">
	明董說編說有易發已著錄是書取漢鐃歌十八章反復解說首論大意次爲論韻次爲論音其論韻則有伏有擊有進退有同攝有同母同入論音本周禮三宫之說按宫商角徵羽篇分章位章分句位立說殊爲創闢然沈約嘗言漢鐃歌大字爲詞細字爲聲後來聲詞合寫不復可辨遂無文義可尋但存其聲而已自唐後樂府失傳新題迭作於是併聲而亦亡之說不知聲詞合寫之源而强爲索解已迷宗指至鐃歌乃鼓吹之曲但奏其音而不歌其詞故十八章或韻或不韻亦猶風雅皆有韻而頌不盡韻也說一槩强爲叶讀非惟不知古音亦併不知樂府體裁矣
</p>
<div class="section" id="title-120"><h2>
	翰墨鼎彝十卷<span class="jiazhu">江蘇周厚堉家藏本</span>
</h2></div>
<p class="em2">
	不著編輯者名氏但標曰車書樓選刻卷首有金谿聶文麟序稱養恬集輯古名公牘札溯周而下迄於宋元莫不詳加訂正亦不知養恬爲誰也所錄皆蹖駁不倫如左氏傳所載諸辭命問答如薛侯長滕之類特假言詞非寓書策且出於左氏潤飾之文乃至指爲其人之牋札標署其姓名殊爲杜撰其他顚倒舛謬更不可縷舉蓋書肆射利之本耳
</p>
<div class="section" id="title-121"><h2>
	吟堂博笑集五卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著編輯者名氏雜采隋唐以來閨閫之作以死節勸戒奇遇題詠寄情分爲五類惟首二卷尚有裨風教然采擇亦頗疎舛其後三卷則多鄙穢之詞不出小說家言矣
</p>
<div class="section" id="title-122"><h2>
	二十六家唐詩<span class="jiazhu">無卷數　内府藏本</span>
</h2></div>
<p class="em2">
	不著編輯者名氏二十六家者李嶠蘇頲虞世南許敬宗李頎王昌齡崔顥崔曙祖詠常建嚴武皇甫冉皇甫曾權德輿李益司空曙嚴維顧况韓翊武元衡李嘉祐耿湋秦系郞士元包何包佶也所選詩甚寥寥於唐人之中獨錄此數家亦未知何所取義前後無序跋惟目錄後題曰姑蘇吳時用書黃周賢金賢刻疑明末書賈所爲云
</p>
<div class="section" id="title-123"><h2>
	三蘇文粹七十卷<span class="jiazhu">内府藏本</span>
</h2></div>
<p class="em2">
	不著編輯者名氏前後亦無序跋其曰文粹蓋仿陳亮歐陽文粹例也凡蘇洵文十一卷蘇軾文三十二卷蘇轍文二十七卷所錄皆議論之文蓋以備場屋策論之用
</p>
<div class="section" id="title-124"><h2>
	賦苑八卷<span class="jiazhu">兵部侍郞紀昀家藏本</span>
</h2></div>
<p class="em2">
	不著編輯者名氏前有蔡紹襄序但稱曰李君不著歲月凡例稱甲午歲始輯亦不署年號相其板式是萬曆以後書也所錄諸賦始於周荀况終於隋蕭皇后以時代爲編次大抵多取之藝文類聚諸書故往往殘缺又次序顚倒殊甚黃香九宫賦已見於漢又見於南北朝中題其字曰黃文疆張超誚青衣賦已見於漢改其題曰譏青衣賦改其名曰張安超又見於南北朝中仍其故題而題其字曰張子並至公孫乘月賦則一見漢一見南北朝顯然複出亦全不檢蓋明季選本大抵如斯也
</p>
<div class="section" id="title-125"><h2>
	諸儒文要八卷<span class="jiazhu">内府藏本</span>
</h2></div>
<p class="em2">
	不著編輯者名氏所錄周程張朱及陸九淵張栻楊簡陳獻章王守仁十家之文凡八十篇而朱子與守仁居其半皆講學之言
</p> 



</div></body></html>