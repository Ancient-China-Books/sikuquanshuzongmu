<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百九十六·集部四十九（詩文評類二）</title></head><body><div id="text">

<p>
<strong>欽定四庫全書總目卷一百九十六</strong>
</p>
<div class="section" id="title-0"><h1>
	集部四十九
</h1><hr/></div>
<div class="section" id="title-1"><h2>
	詩文評類二
</h2></div>
<div class="section" id="title-2"><h2>
	文說一卷<span class="jiazhu">永樂大典本</span>
</h2></div>
<p class="em2">
	元陳繹曾撰繹曾字伯敷元史附見儒學傳作處州人而吳興續志亦載其名蓋家本括蒼而僑居苕水者也至順中官至國子監助敎嘗從學於戴表元而與陳旅友善師友淵源具有所自故所學頗見根柢是書乃因延祐復行科舉爲程試之式而作書中分列八條論行文之法時五經皆以宋儒傳註爲主懸爲功令莫敢異趨故是書大旨皆折衷於朱子吳興續志稱繹曾嘗著文筌譜論科舉天階使學者知所向方人爭傳錄焦竑經籍志又載繹曾古今文矜式二卷今考繹曾所著文筌八卷附詩小譜二卷元時麻沙坊刻附列於策學統宗之首今尚有傳本其文與此編迥殊惟科舉天階與古今文矜式今未之見疑此編即二書之一但名目錯互莫能證定今姑仍永樂大典舊題以文說著錄用闕所疑卷首所稱陳文靖公蓋即元翰林學士東平陳儼亦以文名至其自稱先尚書者則已失其世系無可考矣
</p>
<div class="section" id="title-3"><h2>
	修辭鑑衡二卷<span class="jiazhu">編修汪如藻家藏本</span>
</h2></div>
<p class="em2">
	元王構編構字肯堂東平人官至翰林學士承旨諡文肅事迹具元史本傳據至順四年王理序是編乃構官濟南總管時以授其門人劉氏而理爲刻於集慶路者舊本殘蠧闕其前頁其劉氏之名則不可考矣上卷論詩下卷論文皆採宋人詩話及文集說部爲之構所附論者惟下卷結語一條而已所錄雖多習見之語而去取頗爲精核元史稱構弱冠以詞賦中選至元十一年爲翰林國史院編修草伐宋詔書爲世祖所賞又稱構練習臺閣故事凡祖宗諡議册文皆所撰定又稱其子士熙士點皆能以文學世其家則構在當時實以文章名世宜是編所錄具有鑒裁矣其中所引如詩文發源詩憲蒲氏漫齋錄之類今皆亡佚不傳賴此書存其一二又世傳吕氏童蒙訓非其全帙此書所採凡三十一條皆今本所未載亦頗足以資考證較詩話總龜之類浩博而傷猥雜者實爲勝之固談藝家之指南也此書久無刋本傳寫多訛而卷中不著書名者凡十條又上卷佚其第五頁序文僅存末頁中亦時有缺字今檢其可考者補之其無可考者則姑仍原本以存其舊焉
</p>
<div class="section" id="title-4"><h2>
	金石例十卷<span class="jiazhu">山東巡撫採進本</span>
</h2></div>
<p class="em2">
	元潘昂霄撰昂霄有河源記已著錄是書一卷至五卷述銘誌之始於品級塋墓羊虎德政神道家廟賜碑之制一一詳考六卷至八卷述唐韓愈所撰碑誌以爲括例於家世宗族職名妻子死葬日月之類咸條列其文標爲程式九卷則雜論文體十卷則史院凡例然昂霄是書以金石例爲名所述宜止於碑誌而泛及雜文之格與起居注之式似乎不倫又雜文之中其目載有郝伯常先生編類金石八例蒼崖先生十五例二條皆有錄無書九卷之末有跋云右先生金石例皆取韓文類輯以爲例大約與徐秋山括例相去不遠若再備錄似爲重複故止記其目於此然則最後二卷其始必別自爲編附之金石例後後人刋板乃併爲一書又知六卷至八卷所謂韓文括例者皆全採徐氏之書非昂霄所自撰矣其書敘述古制頗爲典核雖所載括例但舉韓愈之文未免舉一而廢百然明以來金石之文往往不考古法漫無矩度得是書以爲依據亦可謂尚有典型愈於率意妄撰者多矣書在元代板凡三刻此本乃其子詡至正五年刋於鄱陽者也
</p>
<div class="section" id="title-5"><h2>
	作義要訣一卷<span class="jiazhu">永樂大典本</span>
</h2></div>
<p class="em2">
	元倪士毅撰士毅有四書輯釋已著錄是編皆當時經義之體例自宋神宗熙寧四年始以經義試士元太宗從耶律楚材之請以三科選舉經義亦居其一至仁宗皇慶二年酌議科舉條制乃定蒙古色目人第一場經問五條漢人南人第一場經疑二問限三百字以上不拘格律元統以後蒙古色目人亦增經義一道明以來科舉之文實因是而引伸者也是書所論雖規模淺狹朱究文章之本源然如云第一要識得道理透徹第二要識得經文本旨分曉第三要識得古今治亂安危之大體又云長而轉換新意不害其爲長短而曲折意盡不害其爲短務高則多涉乎僻欲新則類入乎怪下字惡乎俗而造作太過則語澁立意惡乎同而搜索太甚則理背皆後來制藝之龜鑒也國家設科取士仍以經義爲先我皇上聖訓諄諄釐正文體操觚之士皆知以先正爲步趨是書又在明前法雖小異而理則相通錄而存之或亦先河後海之義歟原序稱兼采謝氏張氏之說永樂大典註其說已載舉業筌蹄卷中故不復錄今是卷適佚姑仍舊本闕之然大旨則已具於此矣
</p>
<div class="section" id="title-6"><h2>
	墓銘舉例四卷<span class="jiazhu">山東巡撫採進本</span>
</h2></div>
<p class="em2">
	明王行撰行有半軒集已著錄行以墓誌銘書法有例其大要十有三事曰諱曰字曰姓氏曰鄉邑曰族出曰治行曰履厯曰卒日曰壽年曰妻曰子曰塟其序次或有先後要不越此十餘事而已取唐韓愈李翺柳宗元宋歐陽修尹洙曾鞏王安石蘇軾朱子陳師道黃庭堅陳瓘晁補之張耒吕祖謙一十五家所作碑誌錄其目而舉其例以補元潘昂霄金石例之遺墓誌之興或云宋顔延之或云晉王戎或云魏繆襲或云漢杜子夏其源不可詳考由齊梁以至隋唐諸家文集傳者頗多然詞皆駢偶不爲典要惟韓愈始以史法作之後之文士率祖其體故是編所述以愈爲始焉
</p>
<div class="section" id="title-7"><h2>
	懷麓堂詩話一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明李東陽撰東陽有東祀錄已著錄李何未出已前東陽實以臺閣耆宿主持文柄其論詩主於法度音調而極論剽竊摹擬之非當時奉以爲宗至李何旣出始變其體然贋古之病適中其所詆訶故後人多抑彼而伸此此編所論多得古人之意雖詩家三昧不盡於是要亦深知甘苦之言矣姚希孟松癭集有此書跋云李長沙詩以勻穩爲主其爲古樂府弇州譏其類小學史斷迺其談詩頗津津是時詞林諸公多以詩爲事卷中所載如彭民望謝方石輩相與抨彈甚切讀之猶想見前輩風致云云核其詞意似頗不滿於東陽然王世貞詆西涯樂府乃其少年盛氣之時迨其晩年作西涯樂府跋已自悔前論希孟所引殊不足爲憑惟好譽其子兆先殆有王福畤之癖是其一瑕耳林炫巵言餘錄曰成化間姑熟夏宏集句有聯錦集懷麓堂詩話載其客醉已無言秋蛩自相語爲高季迪詩宏揑寫他人姓名今考集中無之云云聯錦集今未見然炫與東陽均正德間人所見之本不應有異或東陽偶誤記歟近時鮑氏知不足齋刻此編於浦源雲邊路繞巴山色樹裏河流漢水聲句下注曰案二句宋詩紀事以爲鬼詩今考宋詩紀事所載吳簡詩誠有此聯惟上句稍異一二字然厲鶚所據乃荆門紀畧其書爲康熙戊戌已亥間胡作炳所撰餖飣龎雜頗無根據似未可執以駁東陽况浦源此事都穆南濠詩話亦載之知當時必有所據安知非荆門紀畧反摭源此聯僞撰鬼詩耶是尤不當輕信新聞遽疑舊記矣
</p>
<div class="section" id="title-8"><h2>
	頤山詩話二卷<span class="jiazhu">浙江范懋柱家天一閣藏本</span>
</h2></div>
<p class="em2">
	明安磐撰磐字公石頤山其號也嘉定州人弘治乙丑進士官至兵科給事中嘉靖初以爭大禮廷杖除名事迹具明史本傳其論詩以嚴羽爲宗其中如以海棠爲杜甫母名尚沿小說之誤又以朝扣富兒門四句譏杜甫致君堯舜之妄亦失之固所載譏陳循詩嘲裁傳奉官詩亦皆近乎小說無關詩法然其議莊㫤溪邊鳥共天機語杖上梅挑太極行句論梅堯臣歌欲論長恨人將問少君句及排周紫芝論林逋梅詩則固公論也磐亦能詩王士禎池北偶談嘗載其數篇深許其工故其評論古人多中窾會蓋深知其甘苦而後可定其是非天下事類如是也
</p>
<div class="section" id="title-9"><h2>
	詩話補遺三卷<span class="jiazhu">浙江范懋柱家天一閣藏本</span>
</h2></div>
<p class="em2">
	明楊愼撰愼有檀弓叢訓已著錄此編乃其戍雲南後所作其門人曹命編次者也愼在戌所無文籍可稽著書惟憑腹笥中如稱宋本杜甫集麗人行中有足下何所有紅蕖羅韈穿鐙銀二句之類已爲前人之所糾至於稱渤海北海之地今哈密扶餘中國之滄州景州名渤海者蓋僑稱以張休盛云云不知哈密在西扶餘在東絶不相及滄景一帶地皆瀕海故又有瀛州瀛海諸名謂曰僑置殊非事實又香雲香雨並出王嘉拾遺記而引李賀元稹之詩又以盧象雲氣杳流水句誤爲香字如斯之類亦引據疎舛然其賅博淵通究在明人諸家之上去瑕存瑜可采者固不少也
</p>
<div class="section" id="title-10"><h2>
	藝圃擷餘一卷<span class="jiazhu">兩江總督採進本</span>
</h2></div>
<p class="em2">
	明王世懋撰世懋有却金傳已著錄是編雜論詩格大旨宗其兄世貞之說而成書在藝苑巵言之後已稍覺摹古之流弊故雖盛推何李而一則曰我朝越宋繼唐正以豪傑數輩得使事三昧第恐數十年後必有厭而掃除者則其濫觴末弩爲之也一則曰李于鱗七律俊傑響亮余兄推轂之海内爲詩者爭事剽竊紛紛刻騖至使人厭一則曰嘗謂作詩初命一題神情不屬便有一種供給應付之語畏難怯思即以充數能破此一關沉思忽至種種眞相見矣一則曰徐昌縠高子業皆巧於用短徐能以高韻勝高能以深情勝更千百年李何尚有廢興二君必無絶響皆能不爲黨同伐異之言其論鄭繼之亦平允未可與七子夸談同類而觀也
</p>
<div class="section" id="title-11"><h2>
	唐音癸籖三十三卷<span class="jiazhu">江蘇巡撫採進本</span>
</h2></div>
<p class="em2">
	明胡震亨撰震亨有海鹽縣圖經已著錄所撰唐音統籖凡十集此其第十集也九集皆錄唐詩此集則錄唐詩話舊無刊板至國朝康熙戊戌江寧書肆乃得鈔本刻行爲目有七一曰體裁凡一卷論詩體二曰法微凡三卷分二十四子目自格律以及字句聲調無不備論三曰評彚凡七卷集諸家之評論四曰樂通凡四卷論樂府五曰詁箋凡九卷訓釋名物典故六曰談叢凡五卷採擷逸事七曰集錄凡三卷首錄唐集卷數次唐選各總集次金石墨蹟震亨蒐括唐詩用力最劇九籖之中惟戊籖有刻而所錄不出御定全唐詩之外亦不甚行獨詩話採擷大備爲全唐詩所未收雖多錄明人議論未可盡爲定評而三百年之源流正變犁然可按實於談藝有裨特錄存之庶不没其蒐輯之勤焉
</p>
<div class="section" id="title-12"><h2>
	歷代詩話八十卷<span class="jiazhu">浙江巡撫採進本</span>
</h2></div>
<p class="em2">
	國朝吳景旭撰景旭字旦生歸安人是書前後無序跋而中有塗乙之處蓋猶初定之藁分爲十集以十干爲目甲集六卷皆論三百篇乙集六卷皆論楚詞丙集九卷皆論賦丁集六卷皆論古樂府戊集六卷皆論漢魏六朝詩已集十二卷前九卷論杜詩後三卷爲杜陵譜系庚集九卷皆論唐詩辛集七卷皆論宋詩壬集十卷前三卷論金詩後七卷論元詩癸集九卷皆論明詩其體例仿陳耀文學林就正每條各立標題先引舊說於前後雜采諸書以相考証或辨其是非或參其異同或引伸其未竟或補綴其所遺皆下一格書之有舊說所無而景旭自立論者則惟列本詩於前而以己意發揮之雖皆採自詩話說部不盡根柢於原書又嗜博貪多往往借題曼衍失於芟薙然取材繁富能以衆說互相鈎貫以參考其得失於雜家之言亦可謂淹貫者矣較以古人固不失苕溪漁隱叢話之亞也
</p>
<div class="section" id="title-13"><h2>
	金石要例一卷<span class="jiazhu">山東巡撫採進本</span>
</h2></div>
<p class="em2">
	國朝黃宗羲撰宗羲有易學象數論已著錄是編凡爲例三十六則後附論文管見九則自序謂潘蒼崖有金石例大段以昌黎爲例顧未嘗著爲例之義與壞例之始亦有不必例而例之者如上代兄弟宗族姻黨有書有不書不過以著名不著名初無定例故摘其要領稍爲辨正所以補蒼崖之缺其考據較潘書爲密然如比干銅槃銘出王球嘯堂集古錄乃宋人僞作夏侯嬰石槨銘出吳均西京雜記亦齊梁人影撰引爲證佐未免失考又據孫何碑解論碑非文章之名其說固是然劉勰文心雕龍已列此目如樂府本官署之名而相沿旣久無不稱歌詞爲樂府者是又不必定以古義拘矣
</p>
<div class="section" id="title-14"><h2>
	漁洋詩話三卷<span class="jiazhu">編修勵守謙家藏本</span>
</h2></div>
<p class="em2">
	國朝王士禎撰士禎有古懽錄已著錄其論詩之語散見於所著池北偶談諸書中未有專帙張潮輯昭代叢書載漁洋詩話一卷實所選古詩凡例非士禎意也是編乃康熙乙酉士禎歸田後所作應吳陳琰之求者初止六十條戊子又續一百六十餘條裒爲一集付其門人蔣景祁刻之士禎論詩主於神韻故所標舉多流連山水點染風景之作蓋其宗旨如是也其中多自譽之辭未免露才揚已又名爲詩話實兼說部之體如記其弟士祜論焦竑字徐潮論蟹價汪琬跋其兄弟尺牘冶源馮氏別業天竺二僧詬誶劉體仁倩人代畫諸事皆與詩渺不相關雖宋人詩話往往如是終爲曼衍旁文有乖體例至如石谿橋堊書絶句乃晚唐儲嗣宗詩點易數字士禎不辨而盛稱之亦疎於考證然其中淸詞佳句採掇頗精亦足資後學之觸發故於近人詩話之中終爲翹楚焉
</p>
<div class="section" id="title-15"><h2>
	師友詩傳錄一卷續錄一卷<span class="jiazhu">編修程晉芳家藏本</span>
</h2></div>
<p class="em2">
	師友詩傳錄國朝郎廷槐編續錄國朝劉大勤編二人皆學詩於新城王士禎各述其師說以成其書以郎錄在前故劉錄稱續焉郎錄雖以士禎爲主而亦兼質於平原張篤慶鄒平張實居故每一問而三答其稱厯友者篤慶之號稱蕭亭者實居之號也篤慶於士禎爲中表所著有崑崙山房集實居於士禎爲婦兄所著有蕭亭詩集士禎皆嘗論次之故三人所答或共明一義或各明一義然大旨皆不甚相遠中間如篤慶答古詩十九首一條厯引玉臺新詠文心雕龍證爲枚乘所作而力駁遊戲宛洛詞兼東京之說然考鍾嶸詩品稱去者日以疎四十五首舊疑是建安中曹王所製客從遠方來橘柚垂華實亦爲驚絶矣嶸與劉勰同時而稍在徐陵前其說必有所受似未可盡懸斷爲西京之作篤慶又稱文選以十九首爲二十蓋分燕趙多佳人以下自爲一章不知此明張鳳翼之文選纂註李善及五臣舊本均不若是<span class="jiazhu">嚴羽詩話稱玉臺新詠以越鳥巢南枝以下另爲一首則析一爲二乃徐陵非蕭統然宋本玉臺新詠實不另爲一首未審羽何以云然謹附識於此</span>篤慶誤也士禎答樂府一條稱樂府之名始於漢初引高祖三侯之歌唐山夫人安世房中歌爲證然樂府始漢武帝史有明文漢初實無是名篤慶又稱樂府主紀功古詩主言情實居又稱樂府之異於古詩者往往敘事古詩貴温裕純雅樂府貴遒深勁絶又其不同也不知郊祀鐃歌之類倚聲製詞之樂府也與詩稍別淸商平調之類採詩入律之樂府也其初本皆古詩故孔雀東南飛樂府雅曲歌詞也而本題曰古詩爲焦仲卿妻作其序曰時人傷之爲詩云爾紫騮馬樂府橫吹曲詞也而吳均樂府解題曰十五從軍征以下古詩也其說甚明不必以後世之法遽區分其本始至君子行爲言理之作怨歌行乃縁情之什亦何嘗專敘事乎又士禎答稱七言換韻始於陳隋按吳均費昶之行路難蕭子顯之燕歌行皆已排偶換韻啟初唐四傑之體安得云始之陳隋耶劉錄所載皆士禎語如所答大勤問截句一條稱截句或截律詩前四句如後二句對偶是也或截律詩後四句如起二句對偶是也非一句一截之謂又稱此等迂拘之說總無足從是矣然何不云漢人已有絶句在律詩之前非先有律詩截爲絶句不尤明白乎<span class="jiazhu">古絶句四章載玉臺新詠第十卷之首</span>又答唐人省試排律本止六韻而止不知元元皇帝應見詩未嘗不至八韻詠靑詩未嘗不四韻文苑英華可以覆按又稱至杜始爲長律元白又蔓延至百韻不知杜甫秋日䕫府詠懷奉寄鄭監李賔客詩正一百韻杜集亦可覆按也至辨桃無綠葉認杏有靑枝乃石延年詩而云晚唐作詩苑類格之李淑乃宋仁宗時人而云唐李淑<span class="jiazhu">案以李淑爲唐人乃沿詩家禁臠之誤</span>引證偶誤又其小焉者矣蓋新城詩派以盛唐爲宗而不甚考究漢魏六朝以神韻爲主而不甚考究體製故持論出入往往不免然其談詩宗旨具見於斯較諸家詩話所見終爲親切固不以一眚掩全璧也郎錄中士禎之語或鈔出別行名漁洋定論劉錄亦有本別行名古夫于亭詩問實皆一書今附存其名不別著錄焉
</p>
<div class="section" id="title-16"><h2>
	聲調譜一卷<span class="jiazhu">浙江巡撫採進本</span>
</h2></div>
<p class="em2">
	國朝趙執信撰執信有因園集已著錄執信嘗問聲調於王士禎士禎靳不肯言執信乃發唐人諸集排比鈎稽竟得其法因著爲此書其例古體詩五言重第三字七言重第五字而以上下二字消息之大抵以三平爲正格其四平切脚如李商隱之咏神聖功書之碑兩平切脚如蘇軾之白魚紫蠏不論錢者謂之落調柏梁體及四句轉韻之體則不在此限焉律詩以本句平仄相救爲單拗出句如杜甫之淸新庾開府對句如王維之暮禽相與還是也兩句平仄相救爲雙拗如許渾之溪雲初起日沉閣山雨欲來風滿樓是也其他變例數條皆本此而推之而起句結句不相對偶者則不在此限焉其說頗爲精密惟所列李賀十二月樂府所標平仄不可解卷末附以古韻通轉其說尤謬或曰古韻一篇乃其門人所妄增也
</p>
<div class="section" id="title-17"><h2>
	談龍錄一卷<span class="jiazhu">浙江巡撫採進本</span>
</h2></div>
<p class="em2">
	國朝趙執信撰執信爲王士禎甥壻初甚相得後以求作觀海集序不得遂至相失因士禎與門人論詩謂當如雲中之龍時露一鱗一爪遂著此書以排之大旨謂詩之中當有人在其謂士禎祭告南海都門留別詩盧溝河上望落日風塵昏萬里自兹始孤懷誰與論四句爲類覊臣遷客之詞又述吳修齡語謂士禎爲淸秀李于鱗雖忿悁著書持論不無過激然神韻之說不善學者往往易流於浮響施閏章華嚴樓閣之喻汪琬西川錦匠之戒士禎亦嘗自記之則執信此書亦未始非預防流弊之切論也近時揚州刻此書欲調停二家之說遂舉錄中攻駁士禎之語槪爲刪汰於執信著書之意全相乖忤殊失其眞今仍以原本著錄而附論其紕繆如右
</p>
<div class="section" id="title-18"><h2>
	宋詩紀事一百卷<span class="jiazhu">浙江巡撫採進本</span>
</h2></div>
<p class="em2">
	國朝厲鶚撰鶚有遼史拾遺已著錄昔唐孟棨作本事詩所錄篇章咸有故實後劉攽呂居仁等諸詩話或僅載佚事而不必皆詩計敏夫唐詩紀事或附錄佚詩而不必有事揆以體例均嫌名實相乖然猶偶爾泛登不爲定式鶚此書裒輯詩話亦以紀事爲名而多收無事之詩全如總集旁涉無詩之事竟類說家未免失於斷限又采摭旣繁牴牾不免如四卷趙復送晏集賢南歸詩隔三卷而重出七十二卷李珏題湖山類稿絶句隔兩卷而重出九十一卷僧惠渙送王山人歸隱詩隔一卷而重出四十五卷尤袤淮民謠隔一頁而重出二卷楊徽之寒食詩二句至隔半頁而重出他如西崑體江西派旣已別編而月泉吟社乃分析於各卷而不改其前題字以致八十一卷之姚潼翔於周{日東}送僧歸蜀詩後標前題字八十五卷之趙必范於趙必象避地惠陽詩後標前題字皆不免於粗疎又三十三卷載陳師道而三十四卷又出一潁州敎授陳復常竟未一檢後山集及東坡集訂復字爲履字之訛四十七卷載鄭伯熊三十一卷已先出一鄭景望竟未一檢止齋集證景望即伯熊之字五十九卷據齊東野語載曹豳竿伎詩作刺趙南仲九十六卷又載作無名子刺賈似道八十四卷花蕋夫人奉詔詩不以勾延慶錦里耆舊傳互勘八十六卷李煜歸宋渡江詩不以馬令南唐書參証八十七卷永安驛題柱詩不引後山集本序而稱名媛璣囊又華春娘寄外詩不知爲唐薛濤十離之一陸放翁妾詩不知爲劍南集七律之半英州司寇女詩不知爲錄其父作皆失於考證然全書網羅賅備自序稱閱書三千八百一十二家今江南浙江所採遺書中經其簽題自某處鈔至某處以及經其點勘題識者往往而是則其用力亦云勤矣考有宋一代之詩話者終以是書爲淵海非胡仔諸家所能比較短長也
</p>
<div class="section" id="title-19"><h2>
	全閩詩話十二卷<span class="jiazhu">浙江巡撫採進本</span>
</h2></div>
<p class="em2">
	國朝鄭方坤編方坤有經稗已著錄是編皆薈萃閩人詩話及他詩之有關於閩者閩士著名始於唐初薛令之盛於歐陽詹故六朝以上惟載郭璞謝朓到漑江淹四人而郭璞地䜟尚以其全作七言律體辨其出於依託頗爲謹嚴唐以後則彬彬矣凡六朝唐五代一卷宋元五卷明三卷國朝一卷附無名氏及宫閨一卷方外一卷神仙鬼怪雜綴一卷所采諸書計四百三十八種採摭繁富未免細大不捐而上下千餘年間一方文獻犁然有徵舊事遺文多資考證固亦談藝之淵藪矣
</p>
<div class="section" id="title-20"><h2>
	五代詩話十卷<span class="jiazhu">福建巡撫採進本</span>
</h2></div>
<p class="em2">
	國朝鄭方坤編初王士禎欲作五代詩話僅草創而未成其門人務尊師說遂以未成之本傳鈔闕陋實甚體例尤疏宋弼嘗補其闕遺而刋之仍多未備方坤得士禎殘藁於厯城朱氏乃採摭諸書重爲補正原本六百四十二條之中删其二百一十六條增入七百八十九條共成一千二百五十一條凡所增入仿宋庠國語補音吳師道補正戰國策之例各以一補字冠之使不相混凡國主宗室一卷中朝一卷南唐一卷前蜀後蜀一卷吳越南唐一卷閩一卷楚荆南一卷宫閨仙鬼緇流一卷羽士鬼怪一卷雜綴一卷其中有尤而效之者如原本載羅隱謝表殷文圭啟事本爲四六駢詞無關吟詠他若李氏藏書太原草檄和凝之詅癡符桑維翰之鑄銕硯徐寅之獻過大梁賦直成雜事無預於詩一槪從删殊有廓淸之功而李後主跋懷素書亦無關詩事乃錄之不遺原本方干鄭谷唐球諸人上連唐代方坤旣已刊削而司空圖之不受梁官韓偓之未食閩祿例以陶潛稱晉仍是唐人列之五代亦乖斷限至潘愼修獻宋太宗詩劉兼長春節詩宋事宋人一併䦨入尤泛濫矣又如蘇軾演陌上花晁補之撰芳儀曲李淑題周恭帝陵宋徽宗書白居易句雖詠五代之事實非五代之人一槪增入則詠明妃者當列之漢詩賦雀臺者應入之魏集自古以來無斯體例貪多務得方坤亦自言之矣至於江南江北舊家鄕一首江表志以爲楊溥馬令南唐書以爲李煜嘲宋齊邱喪子一詩夢溪筆談以爲老瞽樂工漁隱叢話以爲李家明如此之類不一而足前後並載旣不互注又不考定亦屬疎舛然採摭繁富五代軼聞瑣事幾於搜括無餘較之士禎原書則賅備多矣
</p>
<p class="em2">
	右詩文評類六十四部七百三十卷皆文淵閣著錄
</p> 



</div></body></html>