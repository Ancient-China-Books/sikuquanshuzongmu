<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百六十三·集部十六（別集類十六）</title></head><body><div id="text">

<p>
<strong>欽定四庫全書總目卷一百六十三</strong>
</p>
<div class="section" id="title-0"><h1>
	集部十六
</h1><hr/></div>
<div class="section" id="title-1"><h2>
	別集類十六
</h2></div>
<div class="section" id="title-2"><h2>
	四六標準四十卷<span class="jiazhu">内府藏本</span>
</h2></div>
<p class="em2">
	宋李劉撰明孫雲翼箋釋劉字公甫崇仁人嘉定七年進士厯官寶章閣待制雲翼有橘山四六箋註已著録劉平生無他事可述惟以儷語爲專門所著有類藁續類藁梅亭四六今皆未見此本乃其門人羅逢吉所編以劉初年館何異家及在湖南蜀中所作彚爲一集題曰標準蓋門弟子尊師之詞也凡分七十一目共一千九十六首自六代以來箋啓即多駢偶然其時文體皆然非以是别爲一格也至宋而歲時通候仕宦遷除吉凶慶吊無一事不用啓無一人不用啓其啓必以四六遂於四六之内別有專門南渡之始古法猶存孫覿汪藻諸人名篇不乏迨劉晚岀惟以流麗穩貼爲宗無復前人之典重沿波不返遂變爲類書之外編公牘之副本而冗濫極矣然劉之所作頗爲隸事親切措詞明暢在彼法之中猶爲寸有所長故舊本流傳至今猶在錄而存之見文章之中有此一體爲別派別派之中有此一人爲名家亦足以觀風會之升降也至雲翼之注蕪雜特甚然亦有足備考證者舊本所載亦姑附存焉
</p>
<div class="section" id="title-3"><h2>
	篔窻集十卷<span class="jiazhu">永樂大典本</span>
</h2></div>
<p class="em2">
	宋陳耆卿撰耆卿有赤城志已著錄考吳子良荆溪林下偶談云葉適汲引後進以文字之傳未有所屬晩得耆卿即傾倒付屬之時士論猶未厭適舉東坡太息一篇爲證謂他日終當論定其後纔十數年世上文字日益衰落而耆卿卓然爲學者所宗又云耆卿四六理趣深而光𦦨長以文人之筆藻立儒者之典型合歐蘇王爲一家適深嘆賞之核以適所作耆卿集序稱許甚至知子良所言爲不誣謝鐸赤城新志亦稱其文疆埸甚寛而步武甚的惟車若水爲耆卿弟子所著脚氣集則曰予登篔窻先生門方逾弱冠荆溪吳明輔<span class="jiazhu">案明輔即吳子良字</span>先從篔窻巳登科相與作爲新様古文每一篇出交相諛佞以爲文章有格歸呈先祖乃不悅私意謂先祖八十有餘必是老拙曉不得文字顧首顧尾有間有架且造語俊爽皆與老拙不合也旣而先祖與篔窻皆即世吾始思六經不如此韓文不如此歐蘇不如此始知其非云云其持論獨異今觀其集雖當南渡後文體衰弱之餘未能盡除積習然其縱橫馳驟而一歸之於法度實有灝氣行乎其間非嘽緩之音所可比宜其與適代興矣讀書附志載所著篔窻初集三十卷續集三十八卷宋史藝文志馬端臨經籍考巳不著錄世亦久無傳本今從永樂大典中採掇會稡共得文一百三十一篇詩三十八篇詞四篇中如林下偶談所稱代謝希孟上錢相啓游仲鴻諡議之類均巳亡缺蓋所存僅十之一二矣謹釐正訛舛錄爲十卷俾不終就湮没其葉適吳子良序跋及耆卿自序仍錄置前後庶有以攷見其大畧焉
</p>
<div class="section" id="title-4"><h2>
	友林乙稿一卷<span class="jiazhu">浙江巡撫採進本</span>
</h2></div>
<p class="em2">
	宋史彌寧撰彌寧字安卿鄞縣人丞相浩之從子也嘉定中以國子舍生蒞春坊事帶闔門宣贊舍人知邵陽宋史無傳其集亦不見於藝文志此本猶宋時舊刋楷法頗爲工緻凡錄詩一百七十首前有原序一篇自稱其名曰域大畧謂浩帥閩時以庠序諸生最沐稱賞後四十年得見彌寧於湘南因掇拾友林詩稿命工鋟之而序末舊闕一翻失去題署年月不知其姓爲誰以詞意推之蓋作於彌寧知邵陽時也集中詩近體居多其詩禪一首云詩家活法類禪機悟處工夫誰得知尋著這些關捩子國風雅頌不難追觀其持論似亦以妙悟爲宗與嚴羽之說相近然命意遣詞務取鮮新乃往往傷於纎仄無所謂鏡花水月之意則所謂妙悟者僅一韻之奇一字之巧而已特其點綴映媚時亦淸警沙中金屑要不可謂之非寶固亦不妨錄其一長云爾
</p>
<div class="section" id="title-5"><h2>
	方壺存稿八卷<span class="jiazhu">編修汪如藻家藏本</span>
</h2></div>
<p class="em2">
	朱汪莘撰莘字叔耕休寧人嘉定間以布衣上封事不用退而築室柳溪之上囿以方渠自號方壺居士與朱子頗相善然集首辭晦庵朱侍講書反覆以調和兩宫責望朱子至稱建明稍緩非特不能爲天下學道者之地亦不能爲後世學道者之地其言剴切耿直相規以善非依草附木苟邀奬借者比朱子答書今集中不載而別載有與莘兩書其一書頗以好論說喜文章爲戒亦深以道義相切劘或病其前書太直歟是編第一卷爲書辨序說頌第二爲賦歌行第三卷至第七卷爲古今體詩第八卷爲詩餘附錄李以申所撰傳及交游往來書前有程珌孫嶸叟王應麟三序後有宇文十朋史唐卿劉次臯汪循四跋考所附徐誼書稱移牒州縣使書吏錄其著述劉次臯跋又稱莘岀示詩稿三編則莘本有自編之集宇文十朋跋稱曰柳塘集蓋其初名也汪循跋乃稱先生著述多不存存者此耳故謂之存稿裔孫燦尚和孝海輯而傳之則此本爲燦等所重編非其舊矣觀孫嶸叟序作於咸淳辛未巳稱所上三疏不可見則循跋所謂著述多不存者信也集中諸文皆排宕有奇氣詩源出李白而天姿高秀不及之故往往落盧仝蹊徑雖非中聲要亦不俗詩餘前有自序稱所愛者蘇軾朱希眞辛棄疾三人謂之詞家三變故所作稍近粗豪其中水調歌頭二首至以持志存心爲題則自有詩餘從無此例苟欲講學何不竟作語錄乎
</p>
<div class="section" id="title-6"><h2>
	鐵庵集三十七卷<span class="jiazhu">浙江鮑士恭家藏本</span>
</h2></div>
<p class="em2">
	宋方大琮撰大琮字德潤號壺山莆田人開禧元年省試第三人除右正言疏論天下大勢復言理亂安危之要遷起居舍人兼實錄院檢討官奉祠去職尋改集英殿修撰知廣州調知隆興卒諡忠惠宋史無傳其事蹟畧見福建通志中今按周密齊東野語稱閩漕方大琮與王臞軒友善而集中亦有將鄉漕之命語則嘗官福建轉運使又集首原題宋寶章閣直學士則不終於集英修撰蓋通志所紀厯官猶未備也宋季三朝政要載理宗端平三年大琮爲右正言上疏極論濟王之寃侍御史蔣峴劾其鼓扇異端與王逸劉克莊同日去國蓋亦謇諤敢言之士故其奏疏多能疏通暢達切中時弊經義亦頗有可觀雖文格稍涉平衍而要非游談無根也原集久佚此本乃其族孫良永良節等蒐輯編成蓋散亡之餘巳非全帙矣
</p>
<div class="section" id="title-7"><h2>
	壺山四六一卷<span class="jiazhu">浙江鮑士恭家藏本</span>
</h2></div>
<p class="em2">
	不著撰人名氏考南宋文士號壺山者有四其一爲宋自遜字謙父方同瀛奎律髓所謂謁賈似道獲楮幣二十萬以造華居者也其一爲徐師仁字存聖所著有壺山集七十卷見於續文獻通考其一爲黃士毅字子洪自莆徙吳不忘故鄉因號壺山從學朱子嘗編類其語錄以行世者其一則方大琮也四人之中師仁事蹟巳無考自遜爲江湖遊客未嘗仕宦士毅則藉承師廕列名道學亦非顯官惟大琮曾任閩漕而此集第一首即除福建漕謝喬平章啓其中所云竟坐非宜言之誅當伏不可赦之罪者亦與大琮疏論濟王被斥事蹟相符似當爲大琮所作第今所傳大琮鐵庵集爲其族孫良永等所編收入四六啓劄六十四首多不與此相同而此本所收八十餘首其數轉浮於本集良永等旣加搜輯不應疏脫如是其偶未見此本耶以其屬對親切工於剪裁當南宋駢體之中尚爲佳手疑以傳疑姑附錄於鐵庵集後以備參考云爾
</p>
<div class="section" id="title-8"><h2>
	黙齋遺稿二卷<span class="jiazhu">浙江鮑士恭家藏本</span>
</h2></div>
<p class="em2">
	宋游九言撰九言字誠之建陽人由古田尉知光化縣充荆鄂宣武參謀官端平中特贈直龍圖閣諡文靖其集宋史藝文志不著錄此本爲浙江鮑氏知不足齋所藏凡詩一卷文一卷厲鶚宋詩紀事錄九言詩四首其前二首即採之此集然所載金陵野外廢寺一首云池塘淡日蒹葭冷籬落西風橘柚黃此本淡日作淡月橘柚黃作橘柚香聽鄭三彈雙韻子歌一首云眼前猶聽舊歌詞此本作眼中猶有漢威儀均字句小異蓋傳寫者不一本也其餘美人倚樓圖一首溪上一首則均爲集中所不載鶚從詩家鼎臠錄入而此本之末鮑氏又從劉大彬茅山志補錄詞三首從曹學佺宋詩選及檇李詩繋諸書補錄詩六首疑此本亦由掇拾而成故搜采有所未及歟其詩格不甚高而時有晩唐遺韻不涉於生硬杈椏其義靈廟迎享送神曲序記台州司戶滕膺拒方臘之亂甚詳亦足以補史之闕也
</p>
<div class="section" id="title-9"><h2>
	履齋遺集四卷<span class="jiazhu">浙江鮑士恭家藏本</span>
</h2></div>
<p class="em2">
	宋吳潛撰潛字毅夫宣州寧國人嘉定十年進士第一官至參知政事右丞相兼樞密使進左丞相封許國公後謫化州團練使安置循州卒事迹具宋史本傳是集爲明末宣城梅鼎祚所編凡詩一卷詩餘一卷雜文二卷蓋衰輯而成非其原本如詩餘中有和吕居仁侍郞一首居仁即吕本中字吕好問之子也爲江西派中舊人在南北宋之間寶祐四年潛論鄂渚被兵事稱年將七十則其生當在孝宗之末何由見本中而和之則捃拾殘賸不兔濫入他人之作本傳載潛紹定四年有論京城大火疏又有豫畜人材疏端平元年有陳九事疏爲江西轉運副使時有奏造斗斛等十五事疏知太平州時有論急救襄陽疏請分路取士疏知鎭江府時有言邊儲防禦十五事疏爲浙西制置使時有申論防拓江海疏爲吏部尚書時有乞遴選近族疏爲左丞相時有令朝臣各陳所見疏論鄂州被兵疏劾丁大全等疏今皆不見集中則其散佚者尚多又如題金陵烏衣園滿江紅詞天一笑滿園羅綺滿城簫笛句乃用杜甫每逢天一笑復似物皆春語甫則用神異經玉女投壺天爲之笑事本非僻書而鼎祚乃注天疑作添則其校讐亦多妄改然潛原集旣佚則收拾放佚以存梗槪鼎祚亦不爲無功矣潛詩頗平衍兼多拙句求如送何錫汝五言律詩之通體渾成者殆不多見其詩餘則激昂悽動兼而有之在南宋不失爲佳手雜文雖所存不多其中如與史彌遠諸書論辨明析猶想見嶽嶽不撓之槪是固不但其人品足重矣
</p>
<div class="section" id="title-10"><h2>
	臞軒集十六卷<span class="jiazhu">永樂大典本</span>
</h2></div>
<p class="em2">
	宋王邁撰邁字實之興化軍仙遊人嘉定十年進士調南外睦宗院敎授召試學士院改通判漳州應詔直言爲臺官所劾削二秩淳祐中知邵武軍予祠卒贈司農少卿事蹟具宋史本傳然考周密癸辛雜識有載邁爲正字時事而本傳不言其爲此官則史文亦有所缺畧也邁所著文集宋史藝文志不著錄惟明錢溥秘閣書目載有臞軒集七冊王圻續文獻通考亦有臞軒集二十卷是明代尚有傳本今世所存祇臞軒四六一卷皆啓劄駢偶之作蓋即從集中抄出別行偶然獨存者也今以永樂大典所載兼採他書所引附益之共得文一百七十一首詩四百四十三首詩餘五首釐爲一十六卷計其篇目約畧得十之七八矣邁少負才名而史尤稱其練達世務蓋非徒以詞藻見長者考其初以殿試第四人出佐長沙幕劉克莊作詩送之有策好人爭誦名高士責全之句見於後村集中是當對策時已有伉直之目厥後厯官所上封事類多區別邪正剖析時弊之言如諫喬行簡再相及禋祀雷雨應詔諸篇敷陳皆極剴切其於濟王竑事反覆規勸更見拳卷忠愛之心癸辛雜識稱邁因輪對追論史彌遠擅權詞氣過戅帝以狂生目之邁後歸里遂自稱勅賜狂生其事爲本傳所未載亦足以見其氣節今集中諸疏並存尚可考見一二集中詩文亦多昌明俊偉類其爲人讀者因其言而論其行固不徒取其文辭之工矣
</p>
<div class="section" id="title-11"><h2>
	東野農歌集五卷<span class="jiazhu">浙江巡撫採進本</span>
</h2></div>
<p class="em2">
	宋戴昺撰昺字景明東野其自號也天台人石屏居士復古之從孫嘉定十二年登進士第授贑州法曹參軍其自序有効官秋浦之語則寶祐中又嘗爲池州幕僚不知其終於何職也其詩世有二本一爲兩淮所進題曰戴東野詩祇一卷卷首又題曰石屏詩集附錄蓋本綴復古詩後以行者一爲浙江所進分爲五卷其編次稍有條理而詩視兩淮本較少數篇今以浙江本爲主据兩淮本增入詩十一首又据宋詩抄增入詩二首凡百有餘篇考卷内有寶祐改元癸丑修禊日昺自跋曰抖擻破囊凡百篇錄之則昺所自編不過此數可以稱足本矣昺少工吟咏爲復古所稱有不學晚唐體曾聞大雅音之句今觀所作五言如眼明千樹底春入數花中秋牀梧葉雨晚袂竹林風淸池涵竹色老樹蝕藤陰草潤蛩聲滑松凉鶴夢淸七言如野水倒涵天影動海雲平壓雁行低颺柳輕風寒忽暖催花小雨濕還晴格雖不高而皆淸婉可諷亦頗具石屏家法也
</p>
<div class="section" id="title-12"><h2>
	敝帚藁畧八卷<span class="jiazhu">永樂大典本</span>
</h2></div>
<p class="em2">
	宋包恢撰恢字宏父建昌人嘉定十三年進士厯官刑部尚書簽書樞密院事封南城縣侯以資政殿學士致仕卒贈少保諡文肅宋史本傳稱恢諸父皆從朱子學少時即聞心性之旨厯官所至破豪猾去姦民治蠱獄課盆鹽然於賈似道傳又稱似道行公田法時恢知平江督買民田至以肉刑從事兩傳皆出托克托手乃賢姦迥異蓋宋史於道學諸人例皆褒美雖有惡跡亦諱之不書而似道傳中則偶忘刋削此事故有是矛盾也恢平生不以文名史傳亦絶不及其著作惟元劉壎隱居通議有云恢以學文爲時師表平生爲人作豐碑巨刻每下筆輙汪洋放肆根據義理娓娓不窮蓋其學力深厚不可涯涘云云獨推重之甚至今觀所作大都疏通暢達沛然有餘其奏劄諸篇亦剴切詳明得敷奏之體雖附合權姦不免負其所學置其人而論其文固亦不失爲儒者之言矣隱居通議又稱恢平生最疑周禮以爲非聖哲之書遂著書剖其非號曰周禮六官辨景定壬戌恢與劉克莊同侍緝熙殿克莊奏之有詔宣取歐聖弼爲作進表雖所辨未當而表則極佳云云此事本傳失載而六官辨亦不在集中意其有別本單行故未經收入歟集爲恢所自編宋史藝文志馬氏經籍考皆未著錄世亦別無傳本原目巳不可考今從永樂大典採掇編緝共得文七十餘首詩八十餘首釐爲八卷而以恢自識及門人鄭无妄書後附於末簡尚畧見是集之始末也
</p>
<div class="section" id="title-13"><h2>
	淸正存稿六卷附錄一卷<span class="jiazhu">浙江鮑上恭家藏本</span>
</h2></div>
<p class="em2">
	宋徐鹿卿撰鹿卿字德夫號泉谷豐城人嘉定十六年進士官至禮部侍郞以華文閣待制致仕卒諡淸正事蹟具宋史本傳其所著有泉谷文集奏議講議鹽楮議政稿厯官對越集諸書今俱散佚此本乃明萬曆中其十二世孫鑑巡按福建於家乘中蒐輯刋行者也鹿卿博通經史居官廉約淸峻多惠政凡所建白皆忠悃激發不少隱諱今觀是集如都城火則上封事言惑嬖寵溺燕私用小人三事遷國子監主簿入對則陳洗凡陋昭勸懲等六事爲太府少卿入對則言定國本正紀綱立規模諸事大抵眞摯懇切深中當時積弊劉克莊以董子之醇賈生之通許之雖標榜之詞不無稍過要其純忠亮節無愧古人固非矯激以取名者所得而比擬矣
</p>
<div class="section" id="title-14"><h2>
	寒松閣集三卷<span class="jiazhu">山東巡撫採進本</span>
</h2></div>
<p class="em2">
	宋詹初撰初字以元休寧人始爲縣尉以薦入太學爲學錄嘗上乞辨邪正疏忤韓侂冑罷歸所居曰流塘里故其詩文名流塘集宋史藝文志不載諸家書目亦不著錄據其子陽跋稱舊有二十一卷後燬於火陽於族人處乞得殘本歸而藏之又有其十六世孫景鳳十七世孫璧二跋稱嘉靖戊午景鳳等始鋟於木因其讀書之處改名曰寒松閣集分爲三卷首卷翼學十篇述學問大旨又序經二篇序論語上下篇義如易序卦之例次卷爲目錄五十五條分上下二篇三卷爲古今體詩四十九首又附以往來書簡末有宋饒魯李士英及明嘉靖間田恬等跋據璧跋是集之刻共四十一板此本板數相符蓋從刻本影抄也核其立言大旨如與詹體仁論道體仁摘其咏水詩野人見淸不見水却道無水亦無淸之句深以爲疑蓋不免稍涉於禪至翼學大道章所言器理有無之旨日錄第一條所言知止運用二段工夫之說則又皆力闢釋老觀其日錄載或問尊德性道問學朱子本來自全陸子前面祇尊德性一邊因朱子方走道問學曰此非學者所可輕議則所學實介於朱陸之間似明代調停之說其書晩出眞僞蓋不可知然景鳳作詹氏小辨其言駁雜恣肆殊無忌憚而此集議論頗醇謹殊不類景鳳所爲疑以傳疑姑以其言有可取而錄之其所自來存而不論可矣厲鶚宋詩紀事所錄初詩即據此本蓋亦未敢磪指其贋惟其字曰以元鶚書乃作子元與原跋不合名字世系其子孫所述必不誤鶚書蓋傳刻之訛也
</p>
<div class="section" id="title-15"><h2>
	滄浪集二卷<span class="jiazhu">兩淮鹽政採進本</span>
</h2></div>
<p class="em2">
	宋嚴羽撰羽字儀卿一字丹邱邵武人自號滄浪逋客與嚴仁嚴參齊名世號三嚴今仁與參詩集無傳惟羽集在其滄浪詩話有曰論詩如論禪漢魏晉與盛唐之詩則第一義也大曆以還之詩則小乘禪也晩唐之詩則聲聞辟支果也盛唐諸人惟在興趣羚羊挂角無迹可求故其妙處透徹玲瓏不可湊泊如空中之音相中之色水中之月鏡中之象言有盡而意無窮近代諸公乃作奇特解會以才學爲詩以議論爲詩夫豈不工終非古人之詩也云云其平生大旨具在於是考困學紀聞載唐戴叔倫語謂詩家之景如藍田日暖良玉生煙可望而不可即司空圖詩品有不著一字盡得風流語其與李秀才書又有梅止於酸鹽止於鹹而味在酸鹹之外語蓋推闡叔倫之意羽之持論又源於圖特圖列二十四品不名一格羽則專主於妙遠故其所自爲詩獨任性靈掃除美刺淸音獨遠切響遂稀五言如一徑入松雪數峯生暮寒七言如空林木落長疑雨別浦風多欲上潮洞庭旅雁春歸盡瓜步寒潮夜落遲皆志在天寶以前而格實不能超大曆之上由其持詩有別才不關於學詩有別趣不關於理之說說止能摹王孟之餘響不能追李杜之巨觀也李東陽懷麓堂詩話曰嚴滄浪所論超塵軼俗眞若有所自得反覆譬說未嘗有失顧其所自爲作徒得唐人體面而亦少超拔警策之處子嘗謂識得十分只做得八九分其一二分乃㧦於才力其滄浪之謂乎云云是猶徒知其病未中其所以病矣其詩話一卷舊本別行此本爲明正德中淮陽胡仲器所編置之詩集之前作第一卷意在標明宗旨殊乖體例今惟以詩二卷著錄別集類其詩話別入詩文評類以還其舊焉
</p>
<div class="section" id="title-16"><h2>
	泠然齋集八卷<span class="jiazhu">永樂大典本</span>
</h2></div>
<p class="em2">
	宋蘇泂撰泂字召叟山陰人右僕射頌之四世孫宋史頌傳不詳列其後裔故泂始末無可考陳振孫書錄解題有泂泠然齋集二十卷亦久亡佚惟宋無名氏詩家鼎臠中尚存其二詩而已今從永樂大典所載採輯排比共得詩八百五十餘篇釐爲八卷即詩中所自紀參互考之知泂少時即從其祖遊宦入蜀長而落拓走四方曾再入建康幕府其書懷詩有云昨蒙宗公置牙齒事下丞相當審覈駑才不堪駕十乘爝火或可繼殘夕則嘗以薦得官而終偃蹇不遇以老生平所與往來唱和者如辛棄疾劉過王柟潘檉趙師秀周文璞姜䕫葛天民等皆一時知名士集中又有送陸游赴修史之命詩云弟子重先生丱角以至斯文章起嬰慕德行隨蕭規是泂本從學於游詩法流傳淵源有自故其所作皆能鑱刻淬鍊自出淸新在江湖詩派之中可謂卓然特出其金陵雜咏多至二百首尤爲出奇無窮周文璞爲作跋以劉禹錫杜牧王安石比之雖稱許不免過情要其才力富贍實亦一時之秀也惜其原集久湮錄宋詩者至不能舉其姓名其輓姜䕫一詩元陸友仁硯北雜志引之以爲蘇石所作近時厲鶚作宋詩紀事遂分蘇泂蘇石爲兩人今考是詩猶在泂集中殆必原書題作蘇召叟傳寫者脫去叟字又誤召爲石遂至輾轉沿訛莫能是正倘非集本復出竟無由訂定其紕繆則晦而復著亦可云泂之至幸矣
</p>
<div class="section" id="title-17"><h2>
	可齋雜稿三十四卷續稿八卷續稿後十二卷<span class="jiazhu">浙江鮑士恭家藏本</span>
</h2></div>
<p class="em2">
	宋李曾伯撰曾伯字長孺覃懷人丞相邦彥之孫南渡後流寓嘉興邦彥庸材具位時有浪子之稱而曾伯則能以事功顯由著作郞兩分漕節七開大閫通知兵事所至皆有實績後官至觀文殿學士爲南渡以後名臣集中多奏疏表狀之文大抵深明時勢究悉物情多可以見諸施用惟詩詞才氣縱橫頗不入格要亦戛戛異人不屑拾慧牙後其雜稿編於淳祐壬子續稿編於寶祐甲寅續稿後不著年月不知編於何時皆有曾伯自序其子杓嘗彚三稿刻之荆州湖北倉使劉籈又刻之武陵咸淳庚午書肆又爲小本刋行其序即杓所作蓋其人其文並爲當時所重故流傳之廣如是也然三稿皆各自爲編至元嘉禾志始稱爲可齋類稿蓋後人合而名之殊非宋刻之舊今仍標三集之本名從其朔焉
</p>
<div class="section" id="title-18"><h2>
	後村集五十卷<span class="jiazhu">編修汪如藻家藏本</span>
</h2></div>
<p class="em2">
	宋劉克莊撰克莊字濳夫莆田人以蔭入仕官至龍圖閣直學士諡文定克莊初受業眞德秀而晩節不終年八十乃失身於賈似道王士禎蠶尾集有是集跋稱其論揚雄作劇秦美新及作元后誄蔡邕代作羣臣上表又論阮籍晩作勸進表皆詞嚴義正然其賀賈相啓賀賈太師復相啓再賀平章啓諛詞諂語連章累牘蹈雄邕之覆轍而不自覺今檢是集士禎所舉諸聯其指摘一一不謬較陸游南園二記猶存規戒之旨者抑又甚焉則其從事講學特假借以爲名高耳不必以德秀之故遂從而爲之詞也其詩派近楊萬里大抵詞病質俚意傷淺露故方回作瀛奎律髓極不滿之王士禎池北偶談亦諭其詩與四六皆好用本朝故事與王義山稼村集同譏然其淸新獨到之處要未可盡廢瀛奎律髓載其十老詩最爲俗格今南岳第二稿惟存三首而佚其七則此集亦嘗經刪定非苟存矣文體雅潔較勝其詩題跋諸篇尤爲獨擅蓋南宋末年江湖一派盛行詩則汨於時趨文則未失舊格也坊本所刻詩十六卷詩話詩餘各一卷毛晉津逮秘書又刻其題跋二卷而他作並闕此爲抄傳足本前有淳祐九年林希逸序較坊刻多文集三十卷詩話亦較多後集二卷蓋猶從舊刻繕錄云
</p>
<div class="section" id="title-19"><h2>
	澗泉集二十卷<span class="jiazhu">永樂大典本</span>
</h2></div>
<p class="em2">
	宋韓淲撰淲有澗泉日記已著錄此其詩集也淲詩稍不逮其父而淵源家學故非徒作同時趙蕃號章泉有詩名與淲並稱曰二泉李龏端平詩雋序所謂章澗二泉先生方回詩所謂上饒有二泉者即指蕃與淲也然其集世罕傳本文獻通考宋史藝文志皆不著錄方回瀛奎律髓絶推重之有世言韓澗泉名下固無虛士之語尤稱其人家寒食常晴日野老春遊近午天諸句而所錄淲作亦屬寥寥又戴復古輓淲詩有三篇遺稿在當並史書傳句復古自注稱淲臨終作三詩近厲鶚輯宋詩紀事采摭極博乃僅載所以商山人所以桃源人二首而所以鹿門人一首佚焉則淲之詩文湮没巳久今檢永樂大典所載凡得詩二千四百餘首詞七十九首編爲二十卷又得制詞一首銘二首亦併附焉而所以鹿門人一篇終不可見知所佚者尚多然較諸書所載僅得殘章斷句者巳可謂富有矣觀淲所撰澗泉日記於文章所得頗深又制行淸高恬於榮利一意以吟咏爲事平生精力具在於斯故雖殘缺之餘所存仍如是之夥也
</p>
<div class="section" id="title-20"><h2>
	矩山存稿五卷<span class="jiazhu">衍聖公孔昭煥家藏本</span>
</h2></div>
<p class="em2">
	宋徐經孫撰經孫字仲立初名子柔豐城人寶慶二年進士授瀏陽主簿厯官刑部侍郞太子詹事拜翰林學士知制誥以忤賈似道罷歸閒居十年卒贈金紫光祿大夫諡文惠事蹟具宋史本傳經孫家在洪撫之間有山方正因號曰矩山并以名集前後無序跋惟附錄劉克莊贈其先人文集序一篇殆傳寫佚脫歟經孫以伉直自許立朝大節多有可稱熊朋來銘其墓有云是在烏臺而不畏權貴者是在鸞臺而不畏近侍者其丰裁嚴正可以想見文章則非所注意故往往直抒胸臆不復以研鍊爲長然其理明辭達亦殊有汪洋浩瀚之致至於奏疏諸篇或指陳時弊或彈劾權姦皆敷陳剴切辭旨凛然尤想見正笏垂紳氣象雖謂之獨得雄直氣發爲古文章可也惟詩筆俚淺實非所長其留於今日蓋以其人而傳之爲全集琬琰之藉可矣
</p>
<div class="section" id="title-21"><h2>
	雪牕集二卷附錄一卷<span class="jiazhu">兩淮鹽政採進本</span>
</h2></div>
<p class="em2">
	宋孫夢觀撰夢觀字守叔號雪牕慈谿人寶慶二年進士官至吏部侍郞後求外補以集英殿修撰知建寧府事蹟具宋史本傳是編乃明嘉靖間其裔孫應奎所校刋有劉敎後序云集凡二卷曰奏議曰故事其誌贊誄文爲附錄一卷故事者徵引古書於前而附列議論於後更番進御因事納規同時李曾伯集亦嘗載之蓋當時體制如是也其奏議自嘉熙庚子以迄寶祐丙辰正宋政極壞之時所言皆切直激昂洞達時務如謂理宗能容直言而不能用又謂士大夫有寛厚之虛名非國之福尤切中宋末之弊視當時迂腐儒生高談三代衣冠而拯焚溺者固不可同日而語矣
</p> 



</div></body></html>