<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷九十·史部四十六（史評類存目二）</title></head><body><div id="text">

<p>
<strong>欽定四庫全書總目卷九十</strong>
</p>
<div class="section" id="title-0"><h1>
	史部四十六
</h1><hr/></div>
<div class="section" id="title-1"><h2>
	史評類存目二
</h2></div>
<div class="section" id="title-2"><h2>
	世譜增定二卷<span class="jiazhu">浙江范懋柱家天一閣藏本</span>
</h2></div>
<p class="em2">
	明吕顓編顓字夢賔陝西寧州人嘉靖癸未進士官至應天府尹是編因陳璘所刋世譜一書益以司馬光厯年圖梁氏總論而以黃繼善提要割屬歴代之下以上古至東晉爲前卷劉宋至元爲後卷蓋鄉塾課蒙之本也
</p>
<div class="section" id="title-3"><h2>
	帝鑑圖說<span class="jiazhu">無卷數　内府藏本</span>
</h2></div>
<p class="em2">
	明張居正吕調陽同撰居正有書經直解已著錄調陽臨桂人嘉靖庚戊進士官至建極殿大學士諡文簡事迹具明史本傳是編乃二人奏御之書取堯舜以來善可爲法者八十一事惡可爲戒者三十六事每事前繪一圖後錄傳記本文而爲之直解前有隆慶六年十二月進疏一篇蓋當神宗諒闇時也疏云善爲陽爲吉故數川九九惡爲陰爲㓙故數用六六取唐太宗以古爲鑑之語名之書中所載皆史册所有神宗方在冲齡語取易暁不免於俚俗
</p>
<div class="section" id="title-4"><h2>
	羣史品藻三十卷<span class="jiazhu">安徽巡撫採進本</span>
</h2></div>
<p class="em2">
	明戴璟撰璟有廣東通志初稿已著錄是編取司馬光通鑑摘其事蹟爲之論斷其凡例云以通鑑節要爲主而摘其可爲論策命題者按千頃堂書目有宋江贄所撰資治通鑑節要又有元劉剡所撰資治通鑑節要皆三十卷未知璟所指何本然止爲命題而設則不出兔園册子之積習也
</p>
<div class="section" id="title-5"><h2>
	漢唐通鑑品藻三十卷<span class="jiazhu">江蘇巡撫採進本</span>
</h2></div>
<p class="em2">
	明戴璟撰是書明史藝文志著錄然即璟所著讀史品藻坊本改易其名也書中起周威烈王終周世宗與通鑑首尾相應而以漢唐名書璟未必謬陋至此其出自庸妄書賈明矣
</p>
<div class="section" id="title-6"><h2>
	兩漢解疑二卷<span class="jiazhu">浙江巡撫採進本</span>
</h2></div>
<p class="em2">
	明唐順之撰順之有廣右戰功錄已著錄是編摘兩漢人物論其行事設爲問難而以己意解之大抵好爲異論務與前人相左如以紀信之代死爲不足訓以漢高之斬丁公爲悖恩欺世之類皆乖平允不足爲訓也
</p>
<div class="section" id="title-7"><h2>
	兩晉解疑一卷<span class="jiazhu">浙江巡撫採進本</span>
</h2></div>
<p class="em2">
	明唐順之撰持論與所作兩漢解疑相類而乖舛尤多如賈充一條稱秦檜有息民之功故得善終馮道和藹温柔故有長樂老之榮悖理殊甚順之學問文章具有根柢而論史之紕繆如此蓋務欲出奇勝人而不知適所以自敗前明學者之通病也
</p>
<div class="section" id="title-8"><h2>
	覺山史說二卷<span class="jiazhu">浙江鮑士恭家藏本</span>
</h2></div>
<p class="em2">
	明洪垣撰垣字峻之婺源人覺山其號也嘉靖壬辰進士官至温州府知府事蹟具明史本傳又湛若水傳末稱湛氏門人最著者永豐李懷德安何遷婺源洪垣德安唐樞懷之言變化氣質遷之言知止樞之言求眞心大約出入王湛兩家之間而自爲一義垣則主於調停兩家而互救其失皆不盡守師說云云其講學之書今未之見是編其論史之書也所論起上古迄宋末如論伍員鞭墓之類頗能主持名教他如論管叔蔡叔合於義而不知天命詆紀信代死爲吕祿辨冤之類則不免文士好奇務爲新論至於論余闕死節一條斥闕不當仕元且以全家併命爲非是則紕繆至極無論闕本色目人實非南宋遺民垣於事實爲不考即使闕之祖父果爲南宋遺民而是時元混一天下巳届百年踐士食毛久爲黎庶垣乃於數世之後使爲宋守故臣之節此於理不更悖乎
</p>
<div class="section" id="title-9"><h2>
	太史史例一百卷<span class="jiazhu">浙江汪啟淑家藏本</span>
</h2></div>
<p class="em2">
	明張之象撰之象字玄超華亭人嘉靖中官浙江按察司知事明史文苑傳附載文徵明傳中是編取史記所書分類標列爲二百八十七例摘其文以繫於各類之後名目皆極瑣屑夫文字詳畧勢無定體本不可以例言况太史公成一家之書往往意在文外尤不得盡以定法拘之而之象乃毛舉細微以爲事事有例此又以說春秋家之窠臼移而論史矣
</p>
<div class="section" id="title-10"><h2>
	史乘考誤十卷<span class="jiazhu">兩江總督採進本</span>
</h2></div>
<p class="em2">
	明王世貞撰世貞有弇山堂別集已著錄是書一曰二史考凡八卷二曰家乘考凡二卷二史者國史野史也皆臚舉訛傳一一考證已載入弇山堂別集中此其單行之本也
</p>
<div class="section" id="title-11"><h2>
	洗心居雅言集二卷<span class="jiazhu">江蘇巡撫採進本</span>
</h2></div>
<p class="em2">
	明范檟撰檟字養吾會稽人嘉靖庚戌進士官至知府其所官之地則未之詳也是編凡史論二百四十一條陶望齡爲之序書之上方及行旁皆有評語序前標曰新鐫史綱論題雅言旁注評林曰錄前標曰新刻陶會元舉業史綱論題皆坊本之陋式其爲眞出檟手與否尚在疑似之間矣
</p>
<div class="section" id="title-12"><h2>
	古史要評五卷<span class="jiazhu">江西巡撫採進本</span>
</h2></div>
<p class="em2">
	明吳崇節撰崇節字介甫弋陽人嘉靖甲子舉人官武岡縣知縣是編所載起周靈王迄南宋每事先標題目後載史文而斷以己意蓋坊刻鑑纂鑑畧之類而掛一漏萬茫無始末并不足以裨初學於元朝不載事實但附許衡吳澄二人題曰元朝人物尤爲偏謬
</p>
<div class="section" id="title-13"><h2>
	史取十二卷<span class="jiazhu">浙江汪啟淑家藏本</span>
</h2></div>
<p class="em2">
	明賀祥撰祥號長白長沙人是編凡分六類曰世詮曰世評曰經世曰性行曰成務曰雜記六類之中分子目四十有八蓋史評之流而其體則說部類也觀其駁孟子益避禹子之言爲無稽稱吕氏春秋一書與孟子相表裏斥嚴光爲光武之罪人贊丁謂爲榮辱兩忘之異人皆所謂小言破道者書中數稱李贄豈非氣類相近歟
</p>
<div class="section" id="title-14"><h2>
	讀史漫錄十四卷<span class="jiazhu">内府藏本</span>
</h2></div>
<p class="em2">
	明于愼行撰愼行字可遠更字無垢東阿人隆慶戊辰進士官至禮部尚書事蹟具明史本傳是書評論歴代史事起伏羲氏至遼金元所論無甚乖舛亦無所闡發目錄後有門人郭應寵題識稱是書本先梓於閩未經讐校後其子君圖與筆麈同鋟以行應寵又於愼行遺稿中搜得讀史五十通補入云
</p>
<div class="section" id="title-15"><h2>
	史韻二卷<span class="jiazhu">江蘇周厚堉家藏本</span>
</h2></div>
<p class="em2">
	明趙南星撰南星有學庸正說已著錄是編摘錄史事儷以四言韻語凡西漢東漢三國兩晉南北朝唐五代宋元各爲一首詞簡而該蓋其謫戍代州以後借以遣日之筆後人重其忠義因錄而傳之順治丁亥高邑李士邵刋於杭州版旋散佚乙未又刋於淮海道署
</p>
<div class="section" id="title-16"><h2>
	餘言二卷<span class="jiazhu">江蘇巡撫採進本</span>
</h2></div>
<p class="em2">
	明徐三重撰三重字伯同華亭人萬曆丁丑進士官刑部主事是編乃其語錄之一種皆衡論古人得失與發揮理氣性命者有異故以餘言爲名所評上起唐堯下迄宋末大抵儒者之常談然尚無講學家不情之苛議
</p>
<div class="section" id="title-17"><h2>
	涉世雄談八卷<span class="jiazhu">直隸總督採進本</span>
</h2></div>
<p class="em2">
	明朱正色撰正色字應明南和人萬曆己丑進士官至右副都御史巡撫寧夏是書乃其備兵甘肅時所著取諸史記傳所載事蹟之有關兵法及才智明決足啟發人意者分門摘錄而各附評語於條末每類中又各分奇品正品詞氣纎譎學陳亮而不成者也
</p>
<div class="section" id="title-18"><h2>
	讀史漫筆一卷<span class="jiazhu">編修程晉芳家藏本</span>
</h2></div>
<p class="em2">
	明陳懿典撰懿典有讀左漫筆已著錄此編摘史記本紀世家列傳事蹟隨意論列數語皆陳因膚廓之言
</p>
<div class="section" id="title-19"><h2>
	蘭曹讀史日記四卷<span class="jiazhu">副都御史黃登賢家藏本</span>
</h2></div>
<p class="em2">
	明熊尚文撰尚文字益中豐城人萬曆乙未進士官至工部右侍郎是編雜採史傳舊文上起唐堯下迄元代隨事論斷全類時文評語頗乖著書之體
</p>
<div class="section" id="title-20"><h2>
	史談補五卷<span class="jiazhu">兩江總督採進本</span>
</h2></div>
<p class="em2">
	明楊一奇撰陳簡增補二人均不詳始末所可考者簡書成於萬曆中一奇書又當在前耳一奇書五卷本名史談於諸史中摘錄事迹加以論斷皆無所闡明簡又補入百餘條雜於一奇舊編之内仍爲五卷改題曰史談補所見更出一奇下
</p>
<div class="section" id="title-21"><h2>
	尚友齋論古<span class="jiazhu">無卷數　浙江巡撫採進本</span>
</h2></div>
<p class="em2">
	明涂一榛撰一榛字廷薦漳州鎭海衛人萬曆甲辰進士官至通政司通政使其書取春秋時范蠡迄宋文天祥六十八人各錄本傳而自爲評語綴於其末去取絶無義例議論亦多陳因其於吕誨彈王安石事謂臺諫不可隨衆占風則爲當時朝局而發也
</p>
<div class="section" id="title-22"><h2>
	人物論三十四卷<span class="jiazhu">内府藏本</span>
</h2></div>
<p class="em2">
	明鄭賢編賢字元直莆田人官震澤縣教諭是書成於萬曆戊申掇諸史論贊及唐宋以來各家文集取其論古之文裒爲一編而以時代編敘之賢亦附評於篇末率兼論其文不專論其事其體例蓋在史評總集之間也所採元以前人之說僅一百二十七家所採明人之說至二百四十七家則冗雜可知矣
</p>
<div class="section" id="title-23"><h2>
	讀史商語四卷<span class="jiazhu">江蘇巡撫採進本</span>
</h2></div>
<p class="em2">
	明王志堅撰志堅字弱生更字淑士亦字聞修崑山人萬曆庚戌進士官至湖廣提學僉事明史文苑傳載其爲南京兵部郎中時要同舍郎爲讀史社撰讀史商語即是編也以十七史之文與資治通鑑參核隨事論斷較他家史論抱殘守匱者頗殊如論茅焦稱假父二弟謬於理而悖於事論劉向爲漢宗室諫外家封事不當以任用宗室爲言招爭權之嫌論後漢黨錮中岑晊劉表胡母班皆謬負虛名論通鑑帝魏故漢獻帝用魏諡綱目帝蜀則宜用蜀諡曰孝愍論劉琰撻妻小過至於棄市諸葛亮不能辭責論山簡嗜酒釀亂不應以習池爲美談論漢昭烈帝非棄荆州蘇軾之言失考皆爲有理其謂秦始皇在趙之時生僅兩歲無由與燕太子丹相善謂漢史所紀征討斬獲動以萬計皆非實數以漢故事破賊文書以一報十爲證謂魏書爾朱榮傳韓彭乃韋彭之訛以金石錄爲證謂南史何敬容傳北史后妃傳崔暹傳與齊文宣帝本紀矛盾謂胡寅讀史管見誤讀通鑑宇文孝伯事謂房琯無請親王領軍事司空圖詩註不足憑亦皆有考據惟好爲高論動輒蹖駁如謂桑宏羊有補於國計謂曹操所行實文王之事謂諸葛亮不善用兵陳壽所評爲確謂謝靈運爲晉之忠臣可比陶潛謂李林甫在安祿山必不敢叛謂王叔文爲忠臣有功無罪皆紕繆之甚又頗不論是非而論果報於佛法信之尤篤謂袁宏漢紀不知佛法之精微廣大謂傅奕闢佛爲淺陋司馬光取入通鑑所見與奕相等尤非論史之道矣
</p>
<div class="section" id="title-24"><h2>
	史懷十七卷<span class="jiazhu">内府藏本</span>
</h2></div>
<p class="em2">
	明鍾惺撰惺有詩經圖史合考已著錄是書上自左傳國語下及三國志隨事摘錄斷以己見明史文苑傳稱惺官南都僦秦淮水閣讀史恒至丙夜有所見即筆之名曰史懷即是編也其說雖間有創獲而偏駁者多蓋評史者精核義理之事非掉弄聰明之事也
</p>
<div class="section" id="title-25"><h2>
	左羽外編四十六卷<span class="jiazhu">浙江巡撫採進本</span>
</h2></div>
<p class="em2">
	明張大齡撰大齡眉州人凡史論四卷首正統論次雜論延陵季子晏平仲等二十餘人又說史雋言十八卷分二十四類雜采史文斷以己說又晉十六國指掌六卷唐藩鎭指掌六卷皆抄撮晉書載記唐書藩鎭傳而成隨筆八卷支離漫語四卷評隲史事大都穿鑿附會無所發明其論正統欲以漢配夏以唐配商以明配周而盡黜晉與宋尤爲紕繆
</p>
<div class="section" id="title-26"><h2>
	詩史十五卷<span class="jiazhu">副都御史黃登賢家藏本</span>
</h2></div>
<p class="em2">
	舊本題明顧正誼撰正誼松江人萬曆中官中書舍人考錢希言戲瑕曰昔嘗於太原齋頭見雲間刻顧氏詩史閱之乃中翰正誼名也余與王先生相顧驚嘆王先生曰此豈虎頭公所能辦哉後余過雲間乃知華亭有詞人唐汝詢仲言者目雙瞽著成是書顧氏以三十金詭得之嗟乎唐生之文誠賤何至此甚也千古不白之冤俟異世子雲者起故當有定論耳云云據此則是書爲唐汝詢作正誼乃買其稿而刻之耳然是書以列朝紀傳編爲韻語各爲之註以便記誦不過蒙求之類不知正誼何取而竊據之也
</p>
<div class="section" id="title-27"><h2>
	測史剩語六卷<span class="jiazhu">江西巡撫採進本</span>
</h2></div>
<p class="em2">
	明馮士元撰士元字廷對新昌人萬曆中出貢生授靖安縣訓導遷河南府教授是書雜取春秋至唐代史事爲之論斷以人標題者二十四篇以事標題者三篇聞得蘇軾之一體附以擬書三篇連珠雜說各十篇則小品伎倆矣
</p>
<div class="section" id="title-28"><h2>
	史拾載補<span class="jiazhu">無卷數　江蘇周厚堉家藏本</span>
</h2></div>
<p class="em2">
	明吳宏基撰宏基字柏持仁和人是編取史記八書及儒林循吏游俠酷吏滑稽日者龜策貨殖匈奴西南夷大宛列傳十一篇加以圈點並略附箋註評語於篇後前有自序似乎先著一書名史拾而此補之者又冠以蘇轍古史跋似乎補所未收者其體例殊不可解又有郎璧金序稱其旅摭稗收凡天經地志昆蝡草卉之事彚纂成書綴之簡裔更與本書不相應亦莫能詳也
</p>
<div class="section" id="title-29"><h2>
	史砭二卷<span class="jiazhu">浙江巡撫採進本</span>
</h2></div>
<p class="em2">
	明程至善撰至善字于止休寧人是書所論上起三皇下迄於宋然論兩漢者十之八餘皆寥寥數則大抵迂濶之談其偶出新意則往往乖剌如謂岳飛得金牌之召當還戈南指誅秦檜以淸君側是豈可行之事乎
</p>
<div class="section" id="title-30"><h2>
	評史心見十二卷<span class="jiazhu">浙江汪啟淑家藏本</span>
</h2></div>
<p class="em2">
	明郭大有撰大有字用亨江寧人是書取古人事迹標題毎事爲論其凡例云凡可以爲策論者擇取以利於舉業則其書可知矣
</p>
<div class="section" id="title-31"><h2>
	古質疑一卷<span class="jiazhu">安徽巡撫採進本</span>
</h2></div>
<p class="em2">
	明鄭賡唐撰賡唐有讀易蒐已著錄是編評論史事凡三十八條自宓犧至周平王止窺其微意似欲爲春秋前編也中如論女媧補天乃張湛列子注之緖言論黃帝鑄鼎乃宋人僞子華子之舊說以至姜嫄履武元鳥生商亦多先儒所已論無庸勦襲陳言至太甲條稱竹書爲僞高宗幽王二條又引竹書爲證數頁之中自相矛盾王季一條前後文義不相屬其殆傳寫訛脫歟
</p>
<div class="section" id="title-32"><h2>
	讀書鏡十卷<span class="jiazhu">浙江孫仰曾家藏本</span>
</h2></div>
<p class="em2">
	明陳繼儒撰繼儒有邵康節外紀已著錄是書乃所作史論或一人遞舉數事或一事厯舉數人而以己見折衷其間欲使學者得以古証今通達世事故以鏡爲名所言亦不甚精切特持論尚頗平正視所著他書差爲彼善於此至所稱人主宫闈中事臣子不可妄有攀援亦不可過爲排擊而少年喜事形之章奏刻之書帙至遍於輦轂市肆之間此在布衣交友尚不能堪而況天子乎此言蓋爲萬曆間爭國本者而發於明季臺省之弊可云切中不以繼儒而廢其言也
</p>
<div class="section" id="title-33"><h2>
	靑油史漫二卷<span class="jiazhu">副都御史黃登賢家藏本</span>
</h2></div>
<p class="em2">
	明茅元儀撰元儀有嘉靖大政類編已著錄是書雜論史事多爲明季而發如稱漢高祖令吏敬高爵則爲當時輕武而言詆魏徵抑法以沽直太宗矯情以聽諫則爲當時科道橫議而言論西漢亡於元帝東漢亡於章帝則爲神宗而言亦胡寅讀史管見借事抒議之類而矯枉過正故其詞多失之偏僻
</p>
<div class="section" id="title-34"><h2>
	史疑四卷<span class="jiazhu">浙江巡撫採進本</span>
</h2></div>
<p class="em2">
	明宋存標撰存標字子建華亭人崇禎間貢生候補翰林院孔目是編取三傳國策史記漢書及諸雜史摘其事迹而論列之如以項羽爲智士仁人以漢高帝爲木偶之類殊嫌乖謬措語尤多輕佻卷首題陳繼儒選定則習氣所染由來者漸矣
</p>
<div class="section" id="title-35"><h2>
	厯代史論二編十卷<span class="jiazhu">安徽巡撫採進本</span>
</h2></div>
<p class="em2">
	明張溥撰溥有詩經注䟽大全合纂已著錄是書總論史事起三家分晉至周世宗征淮南議論凡近而筆力尤弱殊爲不稱其名題曰二編蓋尚有前編今未之見
</p>
<div class="section" id="title-36"><h2>
	讀史書後一卷<span class="jiazhu">江西巡撫採進本</span>
</h2></div>
<p class="em2">
	明胡夢泰撰夢泰字友蠡鉛山人崇禎丁丑進士官鄞縣知縣是編前有順治辛丑張逵序稱其大節耿然不愧首陽卒與其配李媛稱雙節而湮没不傳云云則亦明末死義之士逵不詳其始末不可考矣是書皆讀史記而跋其後文體晦澁幾不可讀殆亦劉鳳之流又有文德翼序語意亦相類蓋明季僞體橫行士大夫以是相高而不知故爲詰曲適爲後人笑也
</p>
<div class="section" id="title-37"><h2>
	拙存堂史括三卷<span class="jiazhu">兩江總督採進本</span>
</h2></div>
<p class="em2">
	明昌起宗撰起宗有拙存堂經質已著錄是書成於崇禎壬午乃其自襄陽罷歸之時讀史偶記多隨意間評不必盡關褒貶閒有考證亦未甚精核蓋文士閒居姑以資談柄消永日耳
</p>
<div class="section" id="title-38"><h2>
	孟叔子史發<span class="jiazhu">無卷數　浙江巡撫採進本</span>
</h2></div>
<p class="em2">
	明孟稱舜撰稱舜字子塞會稽人崇禎間諸生是書凡爲史論四十篇其文皆曲折明鬯有蘇洵蘇軾遺意非明人以時文之筆論史者惟其以屢舉不第發憤著書不免失之偏駁如項羽論謂其敗兵由乎天亡非戰之罪商鞅論謂秦用商鞅之法六世以至於帝始皇不用商鞅之法二世以至於亡樂毅論謂其非仁非智雖毅不走趙騎刼不代將亦終必敗皆失之過激李陵論論陵必報漢漢待之寡恩則害義尤甚崇禎末降賊諸臣無不以李陵藉口者豈非此類僻論有以倡之乎至於王通韓愈王安石張浚諸論則能破門戶之見晁錯趙苞魏徴史浩諸論亦能持事理之平蓋瑕瑜互見之書也前有崇禎辛未自序述不得志而立言之意稱李衛公罷相歸著論數十首名曰窮愁志蘇文忠公謫居儋耳亦著論數十首今所傳平王范增諸篇是也云云案李德裕窮愁志作於崖州無罷相歸之事蘇軾諸論雖集中不著年月亦無作於海外之明文所引皆爲舛誤知其聰明用事而考證多疎矣
</p>
<div class="section" id="title-39"><h2>
	狂狷裁中十卷<span class="jiazhu">江蘇巡撫採進本</span>
</h2></div>
<p class="em2">
	明楊時偉撰時偉有春秋編年舉要已著錄是編上起戰國下迄金元取忠臣孝子志士仁人之事而論說之其自序曰馮虛不如履實異撰不如庸行又云考覽千古未聞志士仁人忠臣孝子之外别有所謂進取不爲者私爲尚論取實代虛凡忠孝志仁正骨奇氣雖不襲狂名不矜狷迹而强名爲狂狷焉即於孔孟之旨茫無取裁而律以成章進取則庶乎不悖爾矣此其撰述之大意也然其中所載如豫讓聶政諸人猶謂節取其義烈而魏延馬謖華歆郗慮亦並收入未免蕪雜不倫矣
</p>
<div class="section" id="title-40"><h2>
	廿一史獨斷二十一卷<span class="jiazhu">江西巡撫採進本</span>
</h2></div>
<p class="em2">
	明張自動撰自勳有綱目續麟已著錄是書於二十一史各糾其失毎一史爲一卷其中糾體例之失者十之三四糾議論之失者十之六七而所謂體例之失者不過某人之傳不當在某人前某人之傳不當在某人後及某人當與某人合傳某人不當與某人合傳而已大抵取其篇目論贊互相比勘而斷以己意非能旁引曲證一一究其異同核其虛實也其凡例謂先儒巳駁者不復置喙性恥蹈襲絶無勦說然如開卷論史記項羽本紀陳涉世家即皆劉知幾史通之說是亦未及博徵之一驗矣
</p>
<div class="section" id="title-41"><h2>
	宋史筆斷十二卷<span class="jiazhu">浙江鮑士恭家藏本</span>
</h2></div>
<p class="em2">
	舊本題正誼齋編集不著撰人名氏所論始宋太祖建隆元年至衛王溺海之事論皆迂濶
</p>
<div class="section" id="title-42"><h2>
	尚論編六卷<span class="jiazhu">副都御史黃登賢家藏本</span>
</h2></div>
<p class="em2">
	不著撰人名氏但自稱曰卬須子中有近日熊經略語則明末人所輯也其書皆摘前人論史之語起於堯舜迄文天祥明人議論採摘尤多大抵拉雜無緖毎篇皆有跋語亦佻纎無可取序凡三首一稱夢博道人一稱狎鷗翁一稱六宜亭長亦不知爲何許人也
</p>
<div class="section" id="title-43"><h2>
	賣菜言一卷<span class="jiazhu">浙江鮑士恭家藏本</span>
</h2></div>
<p class="em2">
	舊本題曰匪齊撰不知何許人書中取明一代人物各加詳斷自宋濓以下凡六十餘人以及律吕推歩之說亦並爲考辨蓋亦史論之類書中稱莊烈帝爲思皇帝疑福王時人也
</p>
<div class="section" id="title-44"><h2>
	綱鑑附評二卷<span class="jiazhu">江西巡撫採進本</span>
</h2></div>
<p class="em2">
	舊本題國朝劉善撰善號黽齋吉水人考江西通志有劉善臨川人洪武丁卯舉人是書所論自夏帝啟迄晉代爲上卷自南北朝迄明太祖即位爲下卷時代亦與相應又似乎即明初之劉善疑不能明也所評多勦襲舊文大抵不出胡寅尹起莘之說其自立新意者往往縱談害理如謂漢高當立趙王如意爲太子諸臣爭之爲非又謂即立惠帝亦當如鈎弋夫人先殺其母可謂不揆於理不近於情他如因王珪子尚公主珪令行婦禮一事忽牽及珪昔事建成今事太宗猶婦之再醮於人而忘所醮之即戕夫者尤節外生枝非其本事矣
</p>
<div class="section" id="title-45"><h2>
	漢史億二卷<span class="jiazhu">山東巡撫採進本</span>
</h2></div>
<p class="em2">
	國朝孫廷銓撰廷銓有顔山雜記已著錄是編取司馬班范三史所載事實隨筆論斷共二百餘條中多與于愼行讀史漫錄議論相同者自序謂與之暗合故不復删其論留侯子辟疆始謀分王諸吕謂辟疆深沉多智無忝厥父有安劉氏之功夫諸吕分王劉氏危於累卵特以祿產庸才遽釋兵柄諸大臣得而誅之辟疆以一孺子首倡亂謀幾覆邦國乃以能安劉氏稱之不亦傎乎
</p>
<div class="section" id="title-46"><h2>
	論世八編十二卷<span class="jiazhu">浙江巡撫採進本</span>
</h2></div>
<p class="em2">
	國朝華慶遠編慶遠無錫人是書輯前人論古之說各區以時代卷首有自序四篇初序於崇禎庚辰再序於甲申三序於巳丑四序於巳酉巳丑爲順治六年巳酉爲康熙八年其庚辰原序謂略似竟陵鍾氏史懷或正史或野史或集或說不專一史久之盈冊題曰寒窻歎後改名爲論世八編自一卷至四卷爲初編論自古迄三代五卷爲二編則專論孔子六卷爲三編專論西漢七八兩卷爲四編論東漢後漢九卷爲五編論晉至隋十卷爲六編論唐十一卷爲七編論北宋十二卷爲八編論南宋至明初大抵綴輯陳言間有附評亦寥寥偶見
</p>
<div class="section" id="title-47"><h2>
	厯代甲子考一卷<span class="jiazhu">編修程晉芳家藏本</span>
</h2></div>
<p class="em2">
	國朝黃宗羲撰宗羲有易學象數論已著錄魯隱公以上甲子漢志與史記不同黃道周主史記宗羲以其與尚書不合嘗與朱朝瑛反覆辨論謂當從班氏以武王克商爲巳卯歲厯引尚書及竹書記年以証之此編即答朝瑛之書已載於南雷文定中曹溶收入學海類編改題此名實非其舊也
</p>
<div class="section" id="title-48"><h2>
	鑑語經世編二十七卷<span class="jiazhu">直隸總督採進本</span>
</h2></div>
<p class="em2">
	國朝魏裔介撰裔介有孝經注義已著錄是編以通鑑卷帙浩繁學者難以卒讀於是摘錄司馬光資治通鑑及王宗沐宋元資治通鑑凡有關經世者加以案語其議論尚皆平正然亦不能無因謬襲誤之弊如信宋太宗燭影斧聲之事而曰燭影搖紅心田變黑殊爲失考又謂明永樂四書五經大全爲不刊之典亦未免儒生章句之見也
</p>
<div class="section" id="title-49"><h2>
	讀史吟評一卷<span class="jiazhu">大學士英亷購進本</span>
</h2></div>
<p class="em2">
	國朝黃鵬揚撰鵬揚字遠公晉江人順治丁酉舉人是編雜詠史事毎詩之後附以論斷畧如元宋无啽藝集例而詞之工則不及无玩其意旨似借諷明季之事不爲品第古人也
</p>
<div class="section" id="title-50"><h2>
	史評辨正四卷<span class="jiazhu">福建巡撫採進本</span>
</h2></div>
<p class="em2">
	國朝黃鵬揚撰是書取厯代史評斷其是非毎條皆先列前人之說次申巳見卷首自序所論評史三病四宜等說頗爲切中然如伊尹兩截人之類仍嘵嘵於一字一句之間爭無關之得失則亦未改迂儒論古之習矣
</p>
<div class="section" id="title-51"><h2>
	讀史矕疑十卷<span class="jiazhu">山東巡撫採進本</span>
</h2></div>
<p class="em2">
	國朝張彦士撰彦士字龍弼定陶人順治初歲貢生官黃縣訓導其書評論史事自上古至元凡四百餘條多作韻語大約欲仿史家贊體而體例冗雜議論迂拘不出鄉塾儒生之見
</p>
<div class="section" id="title-52"><h2>
	史折三卷續一卷<span class="jiazhu">湖南巡撫採進本</span>
</h2></div>
<p class="em2">
	國朝賀裳撰裳字黃公丹陽人康熙初諸生是書取明人評史諸書義有未當者折衷其是凡史懷狂夫之言史說贅言湧幢小品談史藏書史裁史餘讀史漫錄劄記外篇等共十一家謂之後語又各繫小序於前凡三卷古今論史言人人殊所謂彼亦一是非此亦一是非也裳所駁正頗屬持平然其中可一兩言決者必連篇累牘覺浮文妨要至於陳繼儒之淺陋李贄之狂謬復爲之反復辨論更徒增詞費矣卷後附史折續編乃裳所自爲史論蓋折衷唐宋諸儒之說已刊入本集内此又以類附於史論者也
</p>
<div class="section" id="title-53"><h2>
	澂景堂史測十四卷<span class="jiazhu">江蘇巡撫採進本</span>
</h2></div>
<p class="em2">
	國朝施鴻撰鴻字則威邵武人康熙中由歲貢生官至奉天府經厯是編取通鑑中自晉至隋事蹟各爲評論共一百七十七則其專取晉宋以至六代者自序云歲在甲辰署篆羅源未𢹂書籍借得温公通鑑自晉至隋數十册日夜讀之因而有所論議則亦偶然劄記也
</p>
<div class="section" id="title-54"><h2>
	垂世芳型十三卷<span class="jiazhu">浙江巡撫採進本</span>
</h2></div>
<p class="em2">
	國朝金維寧撰維寧字德藩華亭人康熙丙午舉人初維寧取厯代事迹人立一傳各系以論名連珠彚校蓋通史流也鄭重欲爲刻之不果後刪掇其論三分之一以成此書所論上起孔子下迄明季共七百八十五人而明一代居一百四十八其父章原亦與焉
</p>
<div class="section" id="title-55"><h2>
	資治通鑑述<span class="jiazhu">無卷數　兩江總督採進本</span>
</h2></div>
<p class="em2">
	國朝陳詵撰詵有易經述已著錄是編凡論三十二篇始於范蠡終於陸贄裴度末附史官論一篇所論戰國時事居十之七秦漢以後間及一二事未編卷帙其次第亦參差不一蓋刋刻未竟之本全書當不止此也
</p>
<div class="section" id="title-56"><h2>
	通鑑大感應錄二卷<span class="jiazhu">山西巡撫採進本</span>
</h2></div>
<p class="em2">
	國朝秦鏡撰鏡字非臺翼城人此集前有鏡自序謂資治通鑑乃古今來一大感應篇錄其彰明較著者俾覽之者有所觀感云云大抵如迪吉錄勸善圖說等書取以醒世非史學也如論臯陶謂之士而兼師全柄生殺之權故子孫不王則尤附會之論矣唐虞至治堯舜至明臯陶之刑果干天罰能見用於二帝之世乎
</p>
<div class="section" id="title-57"><h2>
	讀史辨惑<span class="jiazhu">無卷數　直隸總督採進本</span>
</h2></div>
<p class="em2">
	國朝王建衡撰建衡號月蘿威縣人歲貢生候選教諭是書成於康熙四十一年雖以讀史爲名而考其所引實皆坊刻鳳洲綱鑑也
</p>
<div class="section" id="title-58"><h2>
	史論初集<span class="jiazhu">無卷數　浙江巡撫採進本</span>
</h2></div>
<p class="em2">
	國朝朱直撰直字少文江蘇人是集爲駁正胡寅讀史管見而作其中頗有持平之論如牛晉論等篇雖寅復生不能辨然而詞氣太激動乖雅道毎詆寅爲腐鼠爲矇矇未視之狗爲雙目如瞽滿腹皆痰爲但可去註三字經百家姓不應作史論爲癡絶呆絶稚氣腐臭雖寅書刻酷鍛鍊使漢唐以下無完人實有以激萬世不平之氣究之讀古人書但當平心而論是非不必若是之毒詈也
</p>
<div class="section" id="title-59"><h2>
	詩史十二卷<span class="jiazhu">浙江鮑士恭家藏本</span>
</h2></div>
<p class="em2">
	國朝葛震撰震字星巖句容人是書於厯代帝王各以四言韻語括其始末起自盤古終於有明據康熙癸未鍾國璽序其書尚有全注此特先刋其正文然讀史之學在於周知其原委此書如爲童穉設則事無注釋斷乎不解爲何語誦之何益如曰成人讀之可不須注世烏有成人而誦此種書者乎所謂進退無據也
</p>
<div class="section" id="title-60"><h2>
	四言史徵十二卷<span class="jiazhu">内府藏本</span>
</h2></div>
<p class="em2">
	國朝葛震撰即葛氏詩史曹荃爲之注釋改題此名也據荃自序題康熙庚辰尚在癸未前四年殆鍾國璽刻詩史時尚未見此本歟
</p>
<div class="section" id="title-61"><h2>
	班范肪截四卷<span class="jiazhu">編修勵守謙家藏本</span>
</h2></div>
<p class="em2">
	國朝張篤慶撰篤慶字厯友號厚齊又號崑崙外史淄川人康熙丙寅拔貢王士禎漁洋詩話稱其淹博華贍千言可以立就是書即兩漢史事稍加論斷大抵皆屬常談亦有僅節錄數語不置一詞者其中旁掇風俗通獨斷東觀漢記之類則顔師古李賢劉昭註中所引也似史評而非史評似說部而非說部殆隨筆偶記之書故漫無體例歟
</p>
<div class="section" id="title-62"><h2>
	五代史肪截四卷<span class="jiazhu">編修勵守謙家藏本</span>
</h2></div>
<p class="em2">
	國朝張篤慶撰是書摘取歐史之文間附己意爲論斷與班范肪截體例畧同而持論尤多無謂如論朱全忠張全義賜名事則曰可謂忠不忠而義不義矣此亦何須復道又論昭宗椒蘭殿何后積善宫事曰椒蘭不以延嗣積善不以流慶置其本事而旁論宫殿之名不幾時文之掉弄筆墨乎至論馮道兔園冊事曰此冊流傳至今遂廣不特翰苑諸公奉爲秘書而帖括家亦以爲金科玉律矣更太傷輕薄也
</p>
<div class="section" id="title-63"><h2>
	增定史韻四卷附讀史小論一卷<span class="jiazhu">浙江巡撫採進本</span>
</h2></div>
<p class="em2">
	國朝仲宏道撰宏道字開一嘉興人是書成於康熙辛未以趙南星史韻前載年號浮文妨要註又寥寥不詳所以不行於世乃刪其繁冗補其闕畧以成是編復上續以羲軒至秦下續以明代之事其他晉之十六國五代之十一國以及遼金西夏亦各爲韻語以補之毎紀之末宏道各爲總論明紀評語則採谷應泰紀事本末之文
</p>
<div class="section" id="title-64"><h2>
	十七史論九卷年表一卷<span class="jiazhu">江蘇巡撫採進本</span>
</h2></div>
<p class="em2">
	國朝夏敦仁撰敦仁字調元武進人是書論斷史事始於漢終於五代大抵陳言毎代各列世系於前僭僞之國皆然末爲年表一卷亦帝王與僭僞並列而所紀始漢終元與十七史數不相符未喻其故
</p>
<div class="section" id="title-65"><h2>
	芝壇史案五卷<span class="jiazhu">湖北巡撫採進本</span>
</h2></div>
<p class="em2">
	國朝張鵬翼撰鵬翼字警菴連城人其書取史籍舊事倣讞獄之法毎一條爲一案而以己意斷之論多迂濶
</p>
<div class="section" id="title-66"><h2>
	史學正藏五卷<span class="jiazhu">江西巡撫採進本</span>
</h2></div>
<p class="em2">
	國朝宋士宗撰士宗字司秩星子人雍正丙午舉人其書自三皇下訖昭烈各有辨論凡二百三十八條自序云不獲竣事姑取其就緒者亟爲錄出蓋未竟之本也
</p>
<div class="section" id="title-67"><h2>
	讀史評論六卷<span class="jiazhu">两江總督採進本</span>
</h2></div>
<p class="em2">
	國朝費宏灝撰宏灝號愚軒湖州人是書前有雍正戊申自序前四卷曰史評後二卷曰史論評則分條劄記論則因人因事各自成篇評多瑣屑論多臆斷如王戎石崇論謂戎之得預竹林以多財之故嵇阮等利其所有引而入之冀分餘潤崇旣富人必不識丁其金谷園集序殆有寒士爲之捉刀雖有激之談亦傎之甚矣
</p>
<div class="section" id="title-68"><h2>
	十七朝史論一得一卷<span class="jiazhu">浙江巡撫採進本</span>
</h2></div>
<p class="em2">
	國朝郭倫撰倫有晉記已著錄是編爲論八篇一曰秦漢二曰晉宋齊梁陳三曰隋四曰唐五曰梁唐晉漢周六曰宋七曰元八曰明凡十七朝故以爲名毎朝各論其得失大致不悖於理
</p>
<div class="section" id="title-69"><h2>
	石溪史話八卷<span class="jiazhu">江西巡撫採進本</span>
</h2></div>
<p class="em2">
	國朝劉風起撰風起字蘭村睢寧人是編起自三皇五帝至明福王止所論凡百餘條或一事而以數事証之或一代而以厯代參之立說頗見詳辨而前後時有矛盾又如以王佐才許荀彧而詆王導爲虛聲美武后之保䕶賢臣而咎岳飛之不知進退其是非臧否亦不能無所謬也
</p>
<div class="section" id="title-70"><h2>
	唐鑑偶評四卷<span class="jiazhu">編修周厚轅家藏本</span>
</h2></div>
<p class="em2">
	國朝周池撰池字商濓湖口人是書因讀通鑑綱目而評其得失多駁正發明書法及胡寅讀史管見之說頗中其失然以唐鑑爲名而卷一起高宗上元元年卷三終武宗會昌四年於唐代首尾不能完具疑爲未成之稿其子孫錄之成帙也卷四爲論二首辨四首說一首則以各自爲篇與批綴簡端者體例不同故别爲一卷云
</p>
<p class="em2">
	右史評類一百部八百六十八卷<span class="jiazhu">内八部無卷數</span>皆附存目
</p> 



</div></body></html>