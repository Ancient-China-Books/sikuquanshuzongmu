<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百五·子部十五（醫家類存目）</title></head><body><div id="text">

<p>
<strong>欽定四庫全書總目卷一百五</strong>
</p>
<div class="section" id="title-0"><h1>
	子部十五
</h1><hr/></div>
<div class="section" id="title-1"><h2>
	醫家類存目
</h2></div>
<div class="section" id="title-2"><h2>
	素問運氣圖括定局立成一卷<span class="jiazhu">兩淮鹽政採進本</span>
</h2></div>
<p class="em2">
	明熊宗立撰宗立字道軒建陽人劉剡之門人也<span class="jiazhu">剡永樂中人有四書通義已著錄</span>好講隂陽醫卜之術是書以素問五運六氣之說編爲歌辭又有天符歲會之說以人生年之甲子觀其得病之日氣運盛衰決其生死醫家未有用其法者蓋本五運六氣以生尅制化推其王相休囚而已初無所徵騐也
</p>
<div class="section" id="title-3"><h2>
	素問鈔補正十二卷<span class="jiazhu">浙江廵撫採進本</span>
</h2></div>
<p class="em2">
	明丁瓚編瓉字點白鎭江人嘉靖丁丑進士官至温州府知府初滑壽著素問鈔歲久傳寫多訛瓚因其舊本重爲補正復兼采王冰原注以明之凡十二門悉依壽書舊例又以五運六氣主客圖并診家樞要附於後
</p>
<div class="section" id="title-4"><h2>
	續素問鈔九卷<span class="jiazhu">兩淮鹽政採進本</span>
</h2></div>
<p class="em2">
	明汪機撰機有針灸問對已著錄是編因滑壽素問鈔采王冰原註太畧因重爲補錄凡所增入以續字别之九卷之中分上中下三部上四卷中一卷下四卷其標目悉依滑氏之舊
</p>
<div class="section" id="title-5"><h2>
	素問註證發微九卷<span class="jiazhu">浙江廵撫採進本</span>
</h2></div>
<p class="em2">
	明馬蒔撰蒔字仲化會稽人其說據漢志内經十八篇之文以素問九卷靈樞九卷當之復引離合眞邪論中九鍼九篇因而九之之文定爲九九八十一篇以唐王冰分二十四卷爲誤殊非大旨所闗其註亦無所發明而於前人著述多所訾議過矣
</p>
<div class="section" id="title-6"><h2>
	素問懸解十三卷<span class="jiazhu">編修周永年家藏本</span>
</h2></div>
<p class="em2">
	朝國朝黄元御撰元御有周易懸象已著錄是書謂素問八十一篇秦漢以後始著竹帛傳寫屢更不無錯亂因爲參互校正如本病論刺志論刺法論舊本皆謂巳亡元御則謂本病論在玉機眞藏論中刺志論則誤入診要經中論刺法論則誤入通評虚實論未嘗亡也又謂經絡論乃脾部論之後半篇脾部論乃十二正經經絡論之正文如此則三奇經與氣府論之前論正經後論奇經三脈無異故取以補闕仍復八十一篇之舊考言經文錯簡者起於劉向之校尚書<span class="jiazhu">見漢書藝文志</span>猶有古文可據也疑經文脫簡者始於鄭玄之註玉藻<span class="jiazhu">見禮記註</span>然猶不敢移其次第至北宋以後始各以己意改古書有所不通輙言錯簡六經遂幾無完本餘波所漸劉夢鵬以此法說楚詞迨元御此註併以此法說醫經而漢以來之舊帙無能免於點竄者矣揆諸古義殆恐不然其注則間有發明如五運六氣之南政北政舊注以甲己爲南政其餘八千爲北政元御則謂天地之氣東西對待南北平分何南政之少而北政之多也一日之中天氣晝南而夜北一歲之中天氣夏南而冬北則十二年中三年在北三年在東三年在南三年在西在北則南面而布北方之政是謂北政天氣自北而南升在南則北面而布南方之政是謂南政天氣自南而北升則自卯而後天氣漸南總以南政統之自酉而後天氣漸北總以北政統之東西者左右之間氣故不可以言政此南北二極之義其論爲前人所未及然運氣之說特約舉天道之大凡不能執爲定譜以施治療則亦有如太極無極之爭耳
</p>
<div class="section" id="title-7"><h2>
	靈樞懸解九卷<span class="jiazhu">編修周永年家藏本</span>
</h2></div>
<p class="em2">
	國朝黄元御撰是書亦以錯簡爲說謂經别前十三叚爲正經後十五叚爲别經乃經别之所以命名而後十五叚却誤在經脈中標本而誤名衛氣四時氣大半誤入邪氣藏府病形論津液五别誤名五癃津液别此類甚多乃研究素問比櫛其辭使之脈絡環通案靈樞晚出又非素問之比說者謂唐人剽取甲乙經爲之不應與古書一例錯簡也
</p>
<div class="section" id="title-8"><h2>
	圖註難經八卷<span class="jiazhu">浙江廵撫採進本</span>
</h2></div>
<p class="em2">
	明張世賢撰世賢字天成寜波人正德中名醫也難經舊有吳吕廣唐楊德操諸家註宋嘉祐中丁德用始於文義隱奥者各爲之圖元滑壽作本義亦有數圖然皆不備世賢是編於八十一篇篇篇有圖凡註所累言不盡者可以披圖而解惟其中有文義顯然不必待圖始解者亦强足其數稍爲冗贅其註亦循文敷衍未造深微
</p>
<div class="section" id="title-9"><h2>
	難經經釋二卷<span class="jiazhu">江蘇廵撫採進本</span>
</h2></div>
<p class="em2">
	國朝徐大椿撰大椿有神農本草經百種錄已著錄是書以秦越人八十一難經有不合内經之旨者援引經文以駁正之考難經漢藝文志不載隋志始著於錄雖未必越人之書然三國巳有吕博望註本而張機傷寒論平脈篇中所稱經說今在第五難中則亦後漢良醫之所爲厯代以來與靈樞素問並尊絶無異論大椿雖研究内經未必學出古人上遽相排斥未見其然况大椿所據者内經而素問全元起本巳佚其第七篇唐王冰始稱得舊本補之宋林億等校正巳稱其天元紀大論以下與素問餘篇絶不相通疑冰取陰陽大論以補所亡至刺法本病二論則冰本亦闕其間字句異同億等又復有校改註中題曰新校正皆是則素問巳爲後人所亂而難經反爲古本又滑壽難經本義列是書所引内經而今本無之者不止一條則當時所見之本與今亦不甚同即有舛互亦宜兩存遽執以駁難經之誤是何異談六經者執開元改隷之本以駁漢博士耶
</p>
<div class="section" id="title-10"><h2>
	難經懸解二卷<span class="jiazhu">編修周永年家藏本</span>
</h2></div>
<p class="em2">
	國朝黄元御撰亦謂舊本有訛多所更定均所謂我用我法也
</p>
<div class="section" id="title-11"><h2>
	傷寒懸解十五卷<span class="jiazhu">編修周永年家藏本</span>
</h2></div>
<p class="em2">
	國朝黄元御撰是書大旨謂漢張機因鍼灸刺法巳亡而著傷寒論以治外感之疾其理則岐黄越人之理其法則因岐黄越人之鍼刺而變通之立六經以治傷寒從六氣也製湯丸以療感傷守五味也凡脈法八十三章六經經證以及入府傳藏之裏證誤行汗吐下之壊病三百六十八章外感之類證汗吐下宜忌八十六章共五百三十七章合百十三方自晉王叔和混熱病於傷寒後來坊本雜出又有傳經爲熱直中爲寒之說而傷寒亡矣且簡編亦多失次因爲解其脈法詳其經絡考其常變辨其宜忌凡舊文之訛亂者悉爲更定末載駁正叔和序例一卷以糾其失其持論甚高考傷寒論舊本經王叔和之編次巳亂其原次元御以爲錯簡較爲有據與所改素問靈樞難經出自獨斷者不同然果復張機之舊與否亦别無佐證也
</p>
<div class="section" id="title-12"><h2>
	傷寒說意十一卷<span class="jiazhu">編修周永年家藏本</span>
</h2></div>
<p class="em2">
	國朝黄元御撰元御旣作傷寒懸解謂論文簡奥非讀者所能遽曉乃會通大意復著此書以開示初學之門徑
</p>
<div class="section" id="title-13"><h2>
	金匱懸解二十二卷<span class="jiazhu">編修周永年家藏本</span>
</h2></div>
<p class="em2">
	國朝黄元御撰元御謂張機著金匱玉函經以治内傷襍病大旨主於扶陽氣以爲運化之本自滋陰之說勝而陽自陰升陰由陽降之理迄無解者因推明其意以成此書於四診九候之法言之頗詳
</p>
<div class="section" id="title-14"><h2>
	長沙藥解四卷<span class="jiazhu">編修周永年家藏本</span>
</h2></div>
<p class="em2">
	國朝黄元御撰張機傷寒論共一百十三方金匱玉函經共一百七十五方合二書所用之藥共一百六十種元御各爲分析排纂以藥名藥性爲綱而以某方用此藥爲目各推其因證主療之意頗爲詳悉然藥有藥之性味此不易者也用藥有用藥之經緯此無定者也此當論方不容論藥但云某方有此藥爲某證而用某方有此藥又爲某證而用是猶求之於筌蹄也
</p>
<div class="section" id="title-15"><h2>
	圖註脈訣四卷附方一卷<span class="jiazhu">浙江廵撫採進本</span>
</h2></div>
<p class="em2">
	明張世賢撰是編因世傳王叔和脈訣而爲之圖註考晁公武讀書志曰脈經十卷晉王叔和撰唐甘伯宗名醫傳曰叔和西晉高平人博通經方精意審處尤好著述其書纂岐伯華陀等論脈要訣而成叙陰陽表裏辨三部九候分人迎氣口神門條十二經二十四氣奇經八脈五臟六腑三焦四時之疴凡九十七篇讀書志又曰脈訣一卷題曰王叔和撰皆歌訣鄙淺之言後人依托者然最行於世云云據此則脈經爲叔和作脈訣出於僞撰今脈經十卷尚有明趙邸居敬堂所刊林億校本知公武之言不誣世賢不考誤以脈訣爲眞叔和書而圖註之根柢先謬其他可不必問矣書末附方一卷皆因脈以用藥然脈止七表八裏九道而病則變現無方非二十四格所能盡限以某脈某方亦非圓通之論也
</p>
<div class="section" id="title-16"><h2>
	杜天師了證歌一卷<span class="jiazhu">浙江廵撫採進本</span>
</h2></div>
<p class="em2">
	舊本題唐杜光庭撰光庭字聖賓晚自號東瀛子括蒼人應百篇舉不第入天台山爲道士僖宗幸蜀召見賜紫衣充麟德殿文章應制王建據蜀賜號廣成先生除諫議大夫進戶部侍郞後歸老於靑城山此書題曰天師據陶岳五代史補亦王建時所稱也考光庭所著多神怪之談不聞以醫顯此書殆出僞托其詞亦不類唐末五代人錢曾讀書敏求記以爲眞出光庭殊失鑒别其註稱宋人高氏伍氏所作而不題其名後附持脈備要論三十篇亦不知誰作多引王叔和脈訣而不知叔和有脈經則北宋以後人矣
</p>
<div class="section" id="title-17"><h2>
	瘡瘍經騐全書十三卷<span class="jiazhu">浙江廵撫採進本</span>
</h2></div>
<p class="em2">
	舊本題宋竇漢卿撰卷首署燕山竇漢卿而申時行序乃稱漢卿合肥人以瘍醫行於宋慶曆祥符間曾治太子疾愈封爲太師所著有竇太師全書其裔孫夢麟亦工是術因增訂付梓云云考宋史藝文志不載此書僅有竇太師子午流注一卷亦不詳竇爲何名疑其說出於附會且其中治騐皆夢麟所自述或即夢麟私撰託於乃祖也國朝康熙丁酉歙人洪瞻巖重刋乃云得宋刻秘本校之殆亦虚詞
</p>
<div class="section" id="title-18"><h2>
	大本瓊瑶發明神書二卷<span class="jiazhu">浙江鄭大節家藏本</span>
</h2></div>
<p class="em2">
	舊本題賜太師劉眞人撰不著其名前有崇寜元年序則當爲宋徽宗時人然序稱許昌滑君伯仁嘗看經絡專專<span class="jiazhu">案專專二字疑誤姑仍原本錄之</span>手足三隂三陽及任督也觀其圖彰訓釋<span class="jiazhu">案圖彰二字未詳今亦姑仍舊本</span>綱舉目張云云伯仁滑壽字也元人入明明史載之方技傳崇寜中人何自見之其僞可知矣書中所言皆鍼灸之法及方藥蓋庸妄者所托名也
</p>
<div class="section" id="title-19"><h2>
	崔眞人脈訣一卷<span class="jiazhu">江蘇廵撫採進本</span>
</h2></div>
<p class="em2">
	舊本題紫虚眞人撰東垣老人李杲校評考紫虚眞人爲宋道士崔嘉彦陶宗儀輟耕錄稱宋淳熙中南康崔紫虚隱君嘉彦以難經於六難專言浮沉九難專言遲數故用爲宗以統七表八裏而總萬病即此書也宋以來諸家書目不載焦竑國史經籍志始載之東垣十書取以冠首李時珍已附入瀕湖脈學中至其旁註之評語眞出李杲與否則無可徵信矣
</p>
<div class="section" id="title-20"><h2>
	東垣十書二十卷<span class="jiazhu">江蘇廵撫採進本</span>
</h2></div>
<p class="em2">
	不著編輯者名氏其中辨惑論三卷脾胃論三卷蘭室秘藏三卷實李杲之書崔眞人脈訣一卷稱杲批評其餘六書惟湯液本草三卷此事難知二卷爲王好古所撰其學猶出於東垣至朱震亨局方發揮一卷格致餘論一卷王履醫經泝洄集一卷齊德之外科精義二卷皆與李氏之學淵源各别槩名爲東垣之書殊無所取蓋書肆刋本取盈卷帙不計其名實乖舛耳
</p>
<div class="section" id="title-21"><h2>
	珍珠囊指掌補遺藥性賦四卷<span class="jiazhu">侍郞金簡購進本</span>
</h2></div>
<p class="em2">
	舊本題金李杲撰考珍珠囊爲潔古老人張元素著其書久已散佚世傳東垣珍珠囊乃後人所僞托李時珍本草綱目辨之甚詳是編首載寒熱温平四賦次及用藥歌訣俱淺俚不足觀蓋庸醫至陋之本而亦托名於杲妄矣
</p>
<div class="section" id="title-22"><h2>
	傷寒心鏡一卷<span class="jiazhu">通行本</span>
</h2></div>
<p class="em2">
	一名張子和心鏡别集舊本題鎭陽常德編德不知何許人亦不詳其時代考李濓醫史張從正傳後附記曰儒門事親十四卷蓋子和草創之麻知幾潤色之常仲明又摭其遺爲治法心要子和即從正之字知幾爲麻革之字仲明字義與德字相符常仲明者其即德歟若然則金興定中人也書凡七篇首論河間䨇解散及子和增減之法餘亦皆二家之緖論
</p>
<div class="section" id="title-23"><h2>
	傷寒心要一卷<span class="jiazhu">通行本</span>
</h2></div>
<p class="em2">
	舊本題都梁鎦洪編洪始末未詳大旨敷演劉完素之說所列方凡十八又有病後四方與常德傷寒心鏡皆後人裒輯附入河間六書之末者然掇拾殘剩無所發明
</p>
<div class="section" id="title-24"><h2>
	流注指微賦一卷<span class="jiazhu">永樂大典本</span>
</h2></div>
<p class="em2">
	元何若愚撰若愚爵里未詳原註有云指微論三卷亦是何公所作探經絡之賾原鍼刺之理明榮衛之清濁别孔穴之部分然未廣傳於世於内自取義以成此賦則若愚先著指微論又自約其義爲此賦便記誦也今指微論不傳惟此賦載永樂大典中
</p>
<div class="section" id="title-25"><h2>
	如宜方二卷<span class="jiazhu">浙江廵撫採進本</span>
</h2></div>
<p class="em2">
	元艾元英撰元英東平人始末無考此本爲三山張士寜所刋前有二序一爲至正乙未林興祖作一爲至治癸亥吳德昭作其書首列藥石炮製總論不過數十味未免簡畧第一卷述證自中風至雜病凡三十類第二卷載方凡三百有餘其曰如宜者如某證宜用某湯某證宜用某圓散是也其說一定不移未免執而不化焦氏經籍志高氏百川書志俱不著錄然相其板式猶元代閩中所刋非依託也
</p>
<div class="section" id="title-26"><h2>
	泰定養生主論十六卷<span class="jiazhu">兩淮鹽政採進本</span>
</h2></div>
<p class="em2">
	舊本題元洞虚子王中陽撰其書論婚孕老㓜陰陽氣運節宣之宜並摘錄脈證方劑以資調攝取莊子宇泰定者發乎天光及養生主之語名之前有中陽自序及至元戊寅叚天祐序蓋正德間兵部郞中冒鸞所重刋也後有楊易跋謂吳寛集中載中陽爲吳人名珪字均章自號中陽老人生元盛時年四十棄官歸隱虞山之下慕丹術尤邃於醫
</p>
<div class="section" id="title-27"><h2>
	類編南北經騐醫方大成十卷<span class="jiazhu">兩淮鹽政採進本</span>
</h2></div>
<p class="em2">
	舊本題元文江孫允賢撰本名醫方集成此本爲錢曾也是園所藏猶元時舊刻目錄末題至正癸未菊節進德書堂刋行前有題識曰醫方集成一書四方尚之久矣本堂今得名醫選取奇方增入孫氏方中俾得貫通名曰醫方大成云云則坊賈所爲非允賢之舊矣
</p>
<div class="section" id="title-28"><h2>
	傷寒醫鑒一卷<span class="jiazhu">通行本</span>
</h2></div>
<p class="em2">
	元馬宗素撰宗素始末未詳是書載河間六書中皆采劉完素之說以駁朱肱南陽活人書故毎條之論皆先朱後劉大旨皆以熱病爲傷寒而喜寒涼忌温熱然活人書徃徃用麻桂於夏月發洩之時所以貽禍若冬月眞正傷寒則非此不足以散隂邪豈可專主於涼洩未免矯枉過直各執一偏之見矣
</p>
<div class="section" id="title-29"><h2>
	雜病治例一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明劉純撰純有玉機微義已著錄是書成於永樂戊子末附蘭室誓戒四則叙其父橘泉翁受醫術於朱震亨純承其家學又從其鄕馮庭幹許宗魯邱克容游盡得其法因撮舉綱要著爲一編分七十二證毎證各標其攻補之法蓋皆其相傳口訣故畧而弗詳初無刋本成化己亥上元縣知縣長安蕭謙觀政戶部時奉命賞軍甘州始從純後人得其本爲鋟板以傳
</p>
<div class="section" id="title-30"><h2>
	傷寒治例一卷<span class="jiazhu">通行本</span>
</h2></div>
<p class="em2">
	明劉純撰其體例與雜病治例相同不標六經亦不分表裏但以現證九十五種爲綱而毎證推其病源與其治法亦成化己亥蕭謙所刻也
</p>
<div class="section" id="title-31"><h2>
	醫方選要十卷<span class="jiazhu">兩淮鹽政採進本</span>
</h2></div>
<p class="em2">
	明周文采編李時珍本草綱目引作周良采字之訛也其里貫未詳是書乃其爲蜀獻王椿侍醫時承獻王之命所作則洪武中人也毎門皆抄錄古方而各冠以論嘉靖二十三年通政使顧可學奏進詔禮部重錄付梓仍行兩京各省翻刻前有獻王序及文采自序併載禮部尚書費宷題覆疏二篇蓋亦翻刻本也
</p>
<div class="section" id="title-32"><h2>
	袖珍小兒方十卷<span class="jiazhu">浙江范懋柱家天一閣藏本</span>
</h2></div>
<p class="em2">
	明徐用宣撰用宣衢州人藝文志稿作徽州人蓋字形相近而訛其書以脈訣爲首方論鍼灸圖形次之總七十二門六百二十四方蒐采頗備惟論斷多襲舊文無所發明耳是書作於永樂中嘉靖十一年贛撫錢宏重刋以是書原本宋錢乙也
</p>
<div class="section" id="title-33"><h2>
	安老懷㓜書四卷<span class="jiazhu">浙江朱彝尊家嚗書亭藏本</span>
</h2></div>
<p class="em2">
	明劉宇編宇字志大河南人成化壬辰進士官至山西按察司副使初宋咸淳中陳直撰養老奉親書元大德間鄒鉉續爲壽親養老新書黄應紫合爲一篇刻之宇於成化戊戌得其本宏治庚戌重爲刋行改名安老書仍爲三卷後六年丙辰復得霅川婁氏卹㓜集又補刻於後總爲四卷題曰安老懷㓜書霅川婁氏明洪武永樂間御醫也宇得之於其曾孫云
</p>
<div class="section" id="title-34"><h2>
	醫學管見一卷<span class="jiazhu">通行本</span>
</h2></div>
<p class="em2">
	明何瑭撰瑭號柏齋懷慶人宏治壬戌進士官至南京右副都御史諡文定事迹具明史儒林傳是書凡二十二篇自記謂因讀素問及玉機微義二書而作其說皆主於大補大攻非中和之道其第十九篇論久病元氣太虚病氣太盛當以毒藥攻之尤不可訓其論金石藥一條則名言也
</p>
<div class="section" id="title-35"><h2>
	保嬰撮要八卷<span class="jiazhu">浙江廵撫採進本</span>
</h2></div>
<p class="em2">
	明薜鎧撰鎧字良武吳縣人宏治中官太醫院醫士是編分門纂輯於㓜科證治最爲詳悉其論乳下嬰兒有病必調治其母母病子病母安子安且云小兒苦於服藥亦當令母服之藥從乳傳其効自捷皆前人所未發其子太醫院院使己又以其所治騐附於各門之後皆低一格書之後人集己遺書爲薛氏醫案此書亦在其中考卷首蘇州府知府林懋舉序有請己纂而約之之語疑鎧但草創此書其編纂成帙則實出己手後人收入己書蓋由於此此本爲嘉靖丙辰所刋猶未編醫案以前單行之帙也
</p>
<div class="section" id="title-36"><h2>
	神應經一卷<span class="jiazhu">浙江朱彝尊家曝書亭藏本</span>
</h2></div>
<p class="em2">
	明陳會撰劉瑾補輯會字善同稱宏綱先生瑾字永懷號恒菴均不知何許人瑾所附論皆冠以臣字亦不知何時進御本也案宦官劉瑾武宗時流毒海内終以謀逆伏誅斷無人肯襲其姓名者此書當在正德前矣所論皆針灸之法有歌訣有圖有說傳寫訛謬不甚可據前有宗派圖一頁稱梓桑君席宏逹九傳至席華叔十傳至席信卿十一傳至會會傳二十四人嫡傳者二人一曰康叔逹一即瑾也又有席宏達誓詞謂傳道者必盟天歃血立誓以傳當於宗派圖下注其姓名如或妄傳非人私相付度陰有天刑明有陽譴云云是直道家野談耳
</p>
<div class="section" id="title-37"><h2>
	醫開七卷<span class="jiazhu">浙江范懋柱家天一閣藏本</span>
</h2></div>
<p class="em2">
	明王世相撰世相字秀鄰號淸溪蒲州人吕柟之門人也官延川縣知縣是書凡分二十四類首載或問數條謂醫學至丹溪而集大成蓋亦主滋陰降火之說者
</p>
<div class="section" id="title-38"><h2>
	醫史十卷<span class="jiazhu">浙江范懋柱家天一閣藏本</span>
</h2></div>
<p class="em2">
	明李濓撰濓有祥符人物志己著錄是編採錄古來名醫自左傳醫和以下迄元李杲見於史傳者五十五人又采諸家文集所載自宋張擴以下迄於張養正凡十人其張機王叔和王冰王履戴原禮葛應雷六人則濓爲之補傳毎傳之後濓亦各附論斷然如醫和診晉侯而知趙孟之死據和所稱主不能禦吾是以云蓋以人事天道斷之而濓以爲太素脈之袓扁鵲傳中趙簡子齊桓公虢君各不同時自爲史記好奇之誤而濓不訂正葛洪自屬道家但偶集方書不聞治騐乃一槪收入則陶宏景之撰名醫别錄有功本草何以見遺褚澄遺書僞托顯然乃不能辨别反證爲眞本至於宋僧智緣本傳但有善醫二字别無治驗特以太素脈知名與張擴之具有醫案者迥别載之醫家尤爲濫及遼濟魯古<span class="jiazhu">案濟魯古原作直古魯今改正</span>亦更無一事可述但以長亦能醫專事鍼灸二語遽爲立傳則當立傳者又何限乎濓他書頗可觀而此書乃冗襍特甚殊不可解惟其論倉公神醫乃生五女而不生男其師公乘陽慶亦年七十餘無子以証醫家無種子之術其理爲千古所未發有足取焉
</p>
<div class="section" id="title-39"><h2>
	藥鏡四卷<span class="jiazhu">浙江廵撫採進本</span>
</h2></div>
<p class="em2">
	明蔣儀撰儀嘉興人正德甲戌進士其厯官未詳是編前後無序跋惟凡例謂醫鏡之鐫駢車海内今梓藥性仍以鏡名其載藥性分温熱平寒爲四部各以儷語括其主治後附拾遺疏原滋生三賦以補所未備詞句鄙淺徒便記誦而已
</p>
<div class="section" id="title-40"><h2>
	醫學正傳八卷<span class="jiazhu">浙江范懋柱家天一閣藏本</span>
</h2></div>
<p class="em2">
	明虞摶撰摶字天民自號花溪恒德老人義烏人是書成於正德乙亥其學以朱震亨爲宗而參以張機孫思邈李杲諸家之說各選其方之精粹者次於丹溪要語之後復爲或間五十條以申明之
</p>
<div class="section" id="title-41"><h2>
	衛生集四卷<span class="jiazhu">兩淮鹽政採進本</span>
</h2></div>
<p class="em2">
	明周宏撰宏始末未詳前有正德庚辰宏自序復繫以五言律詩一章詞頗近俚其論外感法仲景内傷法東垣濕熱法河間襍病法丹溪尚屬持平之論然亦大畧如是未可執爲定法也
</p>
<div class="section" id="title-42"><h2>
	萬氏家抄濟世良方六卷<span class="jiazhu">浙江廵撫採進本</span>
</h2></div>
<p class="em2">
	明萬表編其孫邦孚增輯表有海寇議已著錄邦孚字汝永官都督僉事是編原本抄集古方分門别類凡五卷邦孚又益以經驗諸方及脈訣藥性共爲六卷亦頗有可用之方至首載吕仙降乩贈詩五首以美是書則語怪而不可訓矣
</p>
<div class="section" id="title-43"><h2>
	攝生衆妙方十一卷<span class="jiazhu">兩淮鹽政採進本</span>
</h2></div>
<p class="em2">
	明張時徹編時徹字維靜鄞縣人嘉靖癸未進士官至南京兵部尚書事迹附見明史張邦奇傳是編分四十七門標目繁碎自序云毎見愈病之方輒錄而藏之蓋隨時抄集而成未爲賅備
</p>
<div class="section" id="title-44"><h2>
	急救良方二卷<span class="jiazhu">兩淮鹽政採進本</span>
</h2></div>
<p class="em2">
	明張時徹編分三十九門專爲荒村僻壤之中不諳醫術者而設故藥取易求方皆簡易不甚推究脈證也
</p>
<div class="section" id="title-45"><h2>
	靈秘十八方加減一卷<span class="jiazhu">浙江廵撫採進本</span>
</h2></div>
<p class="em2">
	舊本題德府良醫所良醫濟南胡嗣亷校編前有嘉靖十七年可泉子序云不知何人所輯則嗣亷但校正編次耳非所撰也其書以世人多用和劑局方不知加減之用因以此十八方各詳其因證加減之法以便於用然病機萬變相似者多但據證以加減藥味似非必中之道仍與執局方者等也十八方後又附補中益氣湯等四方共爲二十二方亦不知何人所加或即嗣廉續入歟
</p>
<div class="section" id="title-46"><h2>
	心印紺珠經二卷<span class="jiazhu">兩淮鹽政採進本</span>
</h2></div>
<p class="em2">
	明李湯卿撰湯卿不知何許人是書爲嘉靖丁未嘉興府知府趙瀛所校刋上卷曰原道統曰推運氣曰明形氣曰評脈法下卷曰察病機曰理傷寒曰演治法曰辨藥性曰十八劑融會諸家之說議論頗爲純正惟以十八劑爲主而欲以輕淸暑火解甘淡緩寒調奪濕補平榮澀和温數字該之未免失之拘泥
</p>
<div class="section" id="title-47"><h2>
	運氣易覽三卷<span class="jiazhu">兩淮鹽政採進本</span>
</h2></div>
<p class="em2">
	明汪機撰機有鍼灸問對已著錄是編取素問中五運六氣之說詳加辨論所衍各圖亦頗有發明然治病自以脈證爲主拘泥司天在泉終無當於經旨也
</p>
<div class="section" id="title-48"><h2>
	痘證理辨一卷附方一卷<span class="jiazhu">兩淮鹽政採進本</span>
</h2></div>
<p class="em2">
	明汪機撰前列諸家治痘方法後引浙中魏氏之說以辨之自序云嘉靖庚寅痘灾盛行因探索羣書見有論痘瘡者纂爲一編其論痘皆主於火然痘雖胎火之毒而虚實異禀則攻補異宜又多兼襍證不可拘以一說也
</p>
<div class="section" id="title-49"><h2>
	養生類要二卷<span class="jiazhu">兩淮鹽政採進本</span>
</h2></div>
<p class="em2">
	明吳正倫撰正倫字子叙自號春巖子歙縣人鄭若庸常爲作小傳則嘉靖中人也是書上卷載導引訣衛生歌及煉紅鉛秋石之法下卷分春夏秋冬諸證宜忌合用方法蓋兼涉乎道家之説者也
</p>
<div class="section" id="title-50"><h2>
	志齋醫論二卷<span class="jiazhu">浙江范懋柱家天一閣藏本</span>
</h2></div>
<p class="em2">
	明高士撰士字志齋鄞縣人是書作於嘉靖中上卷專論痘疹下卷襍論隂陽六氣血脈虚實其說云今之醫者多非丹溪而偏門方書盛行則亦以朱氏爲宗者矣
</p>
<div class="section" id="title-51"><h2>
	經騐良方十一卷<span class="jiazhu">通行本</span>
</h2></div>
<p class="em2">
	明陳仕賢編仕賢字邦憲福淸人嘉靖壬戌進士官至副都御史其書首載醫指脈訣藥性别爲一卷次爲通治諸病門如太乙紫金丹牛黄淸心丸之類次分襍證五十二門皆抄錄舊方無所論說自序稱與通州醫官孫宇考定而成云
</p>
<div class="section" id="title-52"><h2>
	丹溪心法附餘二十四卷<span class="jiazhu">内府藏本</span>
</h2></div>
<p class="em2">
	明方廣撰廣字約之號古齋休寜人是書成於嘉靖丙申因程用光所訂朱震亨丹溪心法贅列附錄與震亨本法或相矛盾乃削其附錄獨存一家之言别以諸家方論與震亨相發明者分綴各門之末然均非震亨之原書矣
</p>
<div class="section" id="title-53"><h2>
	避水集騐要方四卷<span class="jiazhu">浙江廵撫採進本</span>
</h2></div>
<p class="em2">
	明董炳撰炳字文化泗州人是編以常用有騐之方分類裒輯無所闡發其所用之藥有積雪草者本草所未詳特爲具其圖形述其功效然藥類至多惟在善用正無取乎捜羅新異自誇祕授也其以避水名者蓋隆慶丙寅淮水決炳避居樓上以成是書末附柳應聘撰玉鶴翁傳一篇備載炳父相治醫事玉鶴相之自號故炳又號懷鶴云
</p>
<div class="section" id="title-54"><h2>
	上池襍說一卷<span class="jiazhu">編修程晉芳家藏本</span>
</h2></div>
<p class="em2">
	明馮時可撰時可有左氏釋已著錄此乃其襍論醫學之書大意主於温補伸東垣而抑丹溪亦偏於一隅之見者也
</p>
<div class="section" id="title-55"><h2>
	傷寒指掌十四卷<span class="jiazhu">浙江廵撫採進本</span>
</h2></div>
<p class="em2">
	明皇甫中撰中字雲洲仁和人其書原本内經發明仲景立法之意於諸家議論獨推陶華第十三卷載節菴殺車槌法中識於後云先君菊泉與陶翁厥嗣廷桂善嘗得其所著傷寒瑣言及殺車槌法傳心之秘旨云云然節菴六書至今爲傷寒家所詬厲則此書抑可知也
</p>
<div class="section" id="title-56"><h2>
	鍼灸大全十卷<span class="jiazhu">内府藏本</span>
</h2></div>
<p class="em2">
	明楊繼洲編繼洲萬曆中醫官里貫未詳據其刋板於平陽似即平陽人也是書前有廵按山西御史趙文炳序稱文炳得痿痺疾繼洲針之而愈因取其家傳衛生鍼灸元機秘要一書補輯刋刻易以今名本朝順治丁酉平陽府知府李月桂以舊板殘缺復爲補綴其書以素問難經爲主又肖銅人像繪圖立說亦頗詳賅惟議論過於繁冗
</p>
<div class="section" id="title-57"><h2>
	醫學六要十九卷<span class="jiazhu">浙江廵撫採進本</span>
</h2></div>
<p class="em2">
	明張三錫撰三錫字叔承應天人是編成於萬曆乙酉以醫學大端有六分别論列首四診法一卷次經絡考一卷次病機部二卷次本草選六卷次治法彚八卷次運氣畧一卷自謂博采羣書各彚其要然雜錄舊文無所折衷王肯堂叙以醫聖稱之過矣
</p>
<div class="section" id="title-58"><h2>
	刪補頤生微論四卷<span class="jiazhu">浙江廵撫採進本</span>
</h2></div>
<p class="em2">
	明李中梓撰中梓字士材華亭人是編初稿定於萬曆戊午巳刋板行世崇禎壬午又因舊本自訂之勒爲此編凡二十四篇曰三奇曰醫宗曰先天曰後天曰辨妄曰審象曰宣藥曰運氣曰臟腑曰别證曰四要曰化源曰知機曰明治曰風土曰虚癆曰邪祟曰傷寒曰廣嗣曰婦科曰藥性曰醫方曰醫藥曰感應門類頗爲冗雜三奇論中兼及道書修煉如去三尸行呵吸等法皆非醫家本術也
</p>
<div class="section" id="title-59"><h2>
	雷公炮製藥性解六卷<span class="jiazhu">通行本</span>
</h2></div>
<p class="em2">
	舊本題明李中梓撰凡金石部三十三種果部十八種榖部十一種草部九十六種木部五十七種人部十種禽獸部十八種蟲魚部二十六種毎味之下各有論案其稱雷公云者蓋采炮灸論之文别附於末攷宋雷斆炮灸論三卷自元以來久無專行之本惟李時珍本草綱目載之差詳是篇所采猶未全備不得冐雷公之名又江南通志載中梓所著書有傷寒括要内經知要本草通原醫宗必讀頤生微論凡五種獨無是書卷端太醫院訂正姑蘇文喜堂鐫補字亦坊刻炫俗之陋習殆庸妄書賈隨意裒集因中梓有醫名故託之耳
</p>
<div class="section" id="title-60"><h2>
	魯府秘方四卷<span class="jiazhu">兩淮鹽政採進本</span>
</h2></div>
<p class="em2">
	明劉應泰編應泰嘗爲魯王府侍醫其里貫未詳是書分福壽康寜四集首載五言贊一首以頌魯王其餘皆分類隸方亦罕奇秘末載延生勸世等箴尤與醫藥無闗前有萬曆甲午魯王序考明史諸王傳魯荒王檀八世至敬王壽鏳於萬曆二十二年嗣封是年歲在甲午蓋即壽鏳故其序自稱魯王八代孫也
</p>
<div class="section" id="title-61"><h2>
	普門醫品四十八卷附醫品補遺四卷<span class="jiazhu">浙江廵撫採進本</span>
</h2></div>
<p class="em2">
	明王化貞撰化貞字肖乾諸城人萬曆癸丑進士官至僉都御史廵撫遼東以僨事伏誅事迹附見明史熊廷弼傳是編摘錄本草綱目諸方叅以諸家論述詳列病證分類彚編毎門冠以總論但有證候而不載診法其凡例謂是書爲不知醫者設然望聞問切猶或審證未眞用藥多舛况舍脈而論方則虚實寒熱之相似者其誤必多執影響之見而苟冀一效其貽誤封疆亦此學問矣
</p>
<div class="section" id="title-62"><h2>
	孫氏醫案五卷<span class="jiazhu">浙江廵撫採進本</span>
</h2></div>
<p class="em2">
	明孫泰來孫明來同編二人皆休寜孫一奎之子是編即所輯一奎醫案也凡三吳治騐二卷新都治騐二卷宜興治騐一卷不分證而分地蓋以治之先後爲次一奎深究醫理其議論多見於赤水元珠醫旨緒餘皆已著錄是編宗旨具載二書之中且旁文多於正論亦爲冗漫蓋大意主於標榜醫名而不主於發揮醫理也
</p>
<div class="section" id="title-63"><h2>
	河間六書二十七卷<span class="jiazhu">通行本</span>
</h2></div>
<p class="em2">
	明吳勉學編勉學字肖愚歙縣人是編裒輯金劉完素之書凡原病式一卷宣明論十五卷保命集三卷傷寒醫鑑一卷傷寒直格三卷傷寒標本二卷附傷寒心要傷寒心鏡各一卷名爲六書實八書也其中多非完素所作已分别各著於錄今存其總目於此以不没勉學綴輯刋刻之功焉
</p>
<div class="section" id="title-64"><h2>
	折肱漫錄六卷<span class="jiazhu">兩淮鹽政採進本</span>
</h2></div>
<p class="em2">
	明黄承昊撰承昊字履素號閻齋秀水人黄洪憲之子也萬曆丙辰進士官至福建按察使承昊體羸善病因參究醫理疏其所得以著是書分養神養氣醫藥三門其論專主於補益未免一偏
</p>
<div class="section" id="title-65"><h2>
	運氣定論一卷<span class="jiazhu">浙江廵撫採進本</span>
</h2></div>
<p class="em2">
	明董說撰說有易發已著錄是編凡四論八圖辨素問所論運氣當在六元正紀大論原文久佚故晉皇甫謐作甲乙經隋全元起註素問皆云亡失唐王冰始私採陰陽大論七篇成之詭云秘藏舊本劉守眞楊子建逓變其說亦皆乖謬因著此書以闢之定以六氣爲經五運爲緯氣靜運動上下周流天始於甲地始於子數窮六十循環無端其說甚辨然運氣之主病猶之分野之占天以爲不驗亦有時而中以爲必驗又有時不然天道遠人事邇治病者求之望聞問切參以天時地氣亦足得其槩矣正不必辨無證無形之事也
</p>
<div class="section" id="title-66"><h2>
	針灸聚英四卷<span class="jiazhu">兩淮鹽政採進本</span>
</h2></div>
<p class="em2">
	明高武撰武始末未詳是書以經絡窌穴類聚爲一卷各病取穴治法爲一卷諸論針艾法爲一卷各歌賦爲一卷凡諸書與素問難經異同者取其同而論其異故以聚英名書其所蒐采惟銅人明堂子午及竇氏流注等書餘皆不錄
</p>
<div class="section" id="title-67"><h2>
	鍼灸節要三卷<span class="jiazhu">兩淮鹽政採進本</span>
</h2></div>
<p class="em2">
	明高武撰是書以難經素問爲主難經首取行鍼補瀉次取井滎俞經合次及經脈素問首九鍼次補瀉次諸法次病刺次經脈空穴俱顚倒後先於經文多所割裂
</p>
<div class="section" id="title-68"><h2>
	簡明醫彀八卷<span class="jiazhu">内府藏本</span>
</h2></div>
<p class="em2">
	明孫志宏撰志宏字台石杭州人是書卷首冠要言一十六則議論亦平正其餘按門列方淺顯易解然未能盡醫道之變化也
</p>
<div class="section" id="title-69"><h2>
	金鎞秘論十二卷<span class="jiazhu">兩淮鹽政採進本</span>
</h2></div>
<p class="em2">
	舊本題梁谿流寓李藥師撰不知何許人自序稱唐李靖以三等法教士故亦以三等法治病藥師之稱適符靖字殆亦寓名歟其書分十二門皆論醫目之法故曰金鎞蓋取佛書金鎞刮眼之義也
</p>
<div class="section" id="title-70"><h2>
	扁鵲指歸圖一卷<span class="jiazhu">兩淮鹽政採進本</span>
</h2></div>
<p class="em2">
	不著撰人名氏以脈證形色編爲歌括以便記誦蓋坊市俗醫所爲
</p>
<div class="section" id="title-71"><h2>
	證治大還四十卷<span class="jiazhu">浙江廵撫採進本</span>
</h2></div>
<p class="em2">
	國朝陳治撰治字三農華亭人是書凡診視近纂二卷藥經近考二卷濟陰近編四卷㓜㓜近編四卷醫學近編二十卷傷寒近編前集四卷後集四卷前有喻昌及治自序治自謂五世業醫所著書有璜溪醫約解醫師寤言外臺秘典脈藥驪珠各種皆斟酌盡善擇其近要者付之梨棗然是書雜錄諸家議論證治門類繁碎殊少折衷
</p>
<div class="section" id="title-72"><h2>
	馬師津梁八卷<span class="jiazhu">浙江廵撫採進本</span>
</h2></div>
<p class="em2">
	國朝馬元儀撰元儀蘇州人是編前有雍正壬子汪濓夫序稱元儀受學於雲間李士材西昌喻嘉言士材李中梓之字嘉言喻昌之字二人皆國初人則元儀著書當在康熙初矣其曰馬師津梁者蓋元儀門人姜思吾傳其抄本濓夫追題此名非其本目也所論多原本舊文大抵謹守繩尺不敢放言高論亦不能有所發明所載諸方或與所論不甚符如中風一門旣知病本内虚不屬外邪而附方仍多驅風滌痰一切峻利之藥知其亦見寒醫寒見熱醫熱隨時補救之技非神明其意運用自如者矣
</p>
<div class="section" id="title-73"><h2>
	張氏醫通十六卷<span class="jiazhu">浙江廵撫採進本</span>
</h2></div>
<p class="em2">
	國朝張璐撰璐字路玉號石頑吳江人是編取厯代名家方論彚次成編門類先後悉依王肯堂證治準繩方藥主治多本薛已醫案張介賔景岳全書而以己意叅定之凡古來相傳之說稍有晦滯者皆削不錄其辭氣未暢者皆潤色發揮務闡其意康熙乙酉聖祖仁皇帝南廵璐子以柔以璐所著本經逢原診宗三昧傷寒纘緖論及此書彚輯㳟進得旨留覽考璐自序是書初名醫歸未及刊行佚其目科痘疹二冊晚年命其子以倬重輯目科治例以柔重輯痘疹心傳補成完帙改題此名時韓氏醫通巳久行於世璐書名與相複自序謂元氏集名長慶白氏集亦名長慶未嘗混也今刋本題張氏醫通蓋亦以别於韓氏云
</p>
<div class="section" id="title-74"><h2>
	傷寒纘論二卷緖論二卷<span class="jiazhu">浙江廵撫採進本</span>
</h2></div>
<p class="em2">
	國朝張璐撰取張機傷寒論重分其例采喻昌尚論篇及各家之注爲之發明而參以己見是曰纘論又以原書殘佚旣多證治不備博搜前人之論以補之是曰緒論纘論先載原文次附注釋末錄正方一百十三首緒論首載六經傳變合病併病標本治法及正傷寒以下四十證又分别表裏如發熱頭痛結胸自利之類末錄雜方一百二十餘道其醫通十六卷内諸證畢備不立傷寒一門自序謂先有此二書别行故不復衍也康熙甲寅林起龍刻方有執傷寒論條辨其序有曰鈐槌活人類證者出而斯道日茅塞矣近之準䋲金鎞續熖叅註宗印圖經緖論五法手援諸刻衍奇鬬異弔詭承訛逞意簧鼓任口杜撰如狂犬吠如野狐嗚又曰更可異者本無一長又未夢見條辨止將尚論篇割裂紛更稱纘論者譬之推糞蜣螂自忘其臭此書必不能傳即傳不過供人笑罵塗抹云云其詆諆是書不遺餘力然亦不至如是之甚也
</p>
<div class="section" id="title-75"><h2>
	本經逢原四卷<span class="jiazhu">浙江廵撫採進本</span>
</h2></div>
<p class="em2">
	國朝張璐撰其書以神農本經爲主而加以發明兼及諸家治法部分次第悉依李氏本草綱目而疏通大義較爲明顯自序云瀕湖博洽今古尚爾舍本逐末僅以本經主治冠列於首以爲存羊之意繆氏仲淳開鑿經義迥出諸家之上而於委曲難明之處則旁引别錄等說疏作經言未免朱紫之混蓋時珍書多主考訂雍書頗喜博辨璐書則惟取發明性味辨别功過使制方者易明云
</p>
<div class="section" id="title-76"><h2>
	診宗三昧一卷<span class="jiazhu">浙江廵撫採進本</span>
</h2></div>
<p class="em2">
	國朝張璐撰是書專明脈理首宗旨次醫學次色脈次脈位次脈象次經絡次師傅次口問次逆順次異脈次婦人次嬰兒其醫學篇有云王氏脈經全氏太素多拾經語溷厠雜說於中偶一展卷不無金屑入眼之憾他如紫虚四診丹溪指掌攖寜樞要瀕湖脈學士材正眼等要皆刻舟求劔案圖索駿之說夫得心應手之妙如風中鳥迹水上月痕苟非智慧辨才惡能測其微於一毫端上哉其言未免太自詡也
</p>
<div class="section" id="title-77"><h2>
	石室秘籙六卷<span class="jiazhu">大學士英亷購進本</span>
</h2></div>
<p class="em2">
	國朝陳士鐸撰士鐸字遠公山陰人是書托名岐伯所傳張機華佗等所發明雷公所增補凡分一百二十八法議論詭異所列之方多不經見稱康熙丁卯遇岐伯諸人於京都親受其法前有岐伯序自題中淸殿下宏宣秘籙無上天大帝眞君又有張機序自題廣藴眞人方術家固多依托然未有怪妄至此者亦拙於作僞矣
</p>
<div class="section" id="title-78"><h2>
	李氏醫鑑十卷續補二卷<span class="jiazhu">内府藏本</span>
</h2></div>
<p class="em2">
	國朝李文來編文來字昌期婺源人初休寜汪桓作醫方集解本草備要二書淺顯易明頗行於世康熙丙子文來撮合兩書條分縷析分類排纂以成是書名曰李氏醫鑑實則汪氏書也又以襍證及傷寒有未備者更輯爲續補二卷末附桓所作三焦命門辨一篇稱醫鑑成請正於桓詳校差訛玉成完璧更授以是篇附刻卷末則文來輯是書時桓尚無恙與所手定無異矣
</p>
<div class="section" id="title-79"><h2>
	醫學彚纂指南八卷<span class="jiazhu">安徽廵撫採進本</span>
</h2></div>
<p class="em2">
	國朝端木縉撰縉字儀標當塗人是書成於康熙丁亥摘取古今醫書薈萃成帙毎病之下先詳脈理次病因次現證次治法頗爲明析惟於素問五運六氣拘執過甚未免失於泥古又第七卷所列醫案惟載近人治驗而古法一槩不錄雖醫貴因時又不免局於目見矣
</p>
<div class="section" id="title-80"><h2>
	濟陰綱目十四卷<span class="jiazhu">大學士英亷家藏本</span>
</h2></div>
<p class="em2">
	國朝武之望撰汪淇箋釋之望字叔卿自署闗中人淇字澹漪一字右子錢塘人是書所分門目與證治準繩之女科相同文亦全相因襲非别有所發明蓋即王肯堂書加以評釋圈點以便檢閲耳
</p>
<div class="section" id="title-81"><h2>
	保生碎事一卷<span class="jiazhu">大學士英亷家藏本</span>
</h2></div>
<p class="em2">
	國朝汪淇撰是書又名濟陰慈㓜外編錄小兒墮地時至七日内醫療之事如拭口斷臍浴兒稀痘各法寥寥數則大約取其便於檢用非保嬰之全書也卷末一條云隨有濟陰綱目及慈㓜綱目即鐫行則是書之成猶在濟陰綱目之前其慈㓜綱目自謂即證治準繩之㓜科加以評釋今未見其本
</p>
<div class="section" id="title-82"><h2>
	釋骨一卷<span class="jiazhu">浙江廵撫採進本</span>
</h2></div>
<p class="em2">
	國朝沈彤撰彤有周官祿田考已著錄是編取内經所載人身諸骨參以他書所說臚而釋之中間多所辨正如謂經筋篇足少陽之脈循耳後上額角額字乃頭字之訛謂曲角之角經文刋本皆誤作周據氣府論注改定謂頷字說文作顄與頤同訓顄蓋自口内言之若從口外言則兩旁爲頷頷前爲頤兩不相假故内經無通稱者謂或骨之或乃古域字引說文爲證謂齒數奇當爲牡偶當爲牝說文玉篇並以牙爲牡齒恐誤謂曲牙二穴俠口旁四分王冰以爲頰車穴恐非經意謂高骨通指脊骨不專指命門穴上一節謂膺中有六穴穴在骨間則骨當有七謂張介賔誤以脇下爲骹謂䯏骨即肩端骨謂經脈篇斜下貫胛之胛乃胂字之訛謂本腧篇肘内大骨内字乃外字之訛掌後兩骨骨字乃筋字之訛謂掌後兌骨非手髁謂壅骨在魚際旁寸口前非掌後高骨謂楗即髀骨之直者謂骨空論頦下爲輔下字乃上字之訛謂刺腰痛論成骨在膝外亷膝字乃䯒字之訛其考證皆極精核非惟正名物之舛並可以紏針砭之謬已載入所著果堂集此其别行之本序稱爲吳文球講明經穴而作則其本旨以談醫而起今附存其目於醫家焉
</p>
<div class="section" id="title-83"><h2>
	醫學求眞錄總論五卷<span class="jiazhu">江西廵撫採進本</span>
</h2></div>
<p class="em2">
	國朝黄宫繡撰宫繡宜黄人是書成於乾隆庚午據其凡例稱嘗著醫學求眞錄十六卷别鈔其篇首總論勒爲五卷以標明其宗旨議論亦明白易解然不無臆脫如論風土不齊而云西北人不可温補則未免膠柱而鼓瑟矣
</p>
<div class="section" id="title-84"><h2>
	成方切用十四卷<span class="jiazhu">浙江廵撫採進本</span>
</h2></div>
<p class="em2">
	國朝吳儀洛撰儀洛字遵程海鹽人此書爲其醫學述之第四種取古今成方一千三百餘首本經按證加以論斷卷首載内經一十二方第一卷至第十二卷每卷各有上下分治氣理血補養濇固表散涌吐攻下消導和解表裏祛風祛寒消暑燥濕潤燥㵼火除痰殺蟲經帶胎産嬰孩癰瘍眼目救急凡二十四門卷末載勿藥元詮七十四條大旨謂古方不宜今用故所錄皆切於時用之方凡例於汪桓醫方集解頗有微詞然桓書淺畧亦可無庸掊擊也
</p>
<div class="section" id="title-85"><h2>
	傷寒分經十卷<span class="jiazhu">浙江廵撫採進本</span>
</h2></div>
<p class="em2">
	國朝吳儀洛撰此書爲其醫學述之第五種取喻嘉言所撰尚論篇重爲訂正凡太陽經三篇陽明經三篇太陰經一篇少陰經二篇厥陰經一篇春温三篇夏熱一篇脈法二篇諸方一篇補卒病論一篇秋燥一篇共十有九篇
</p>
<div class="section" id="title-86"><h2>
	醫貫砭二卷<span class="jiazhu">江蘇廵撫採進本</span>
</h2></div>
<p class="em2">
	國朝徐大椿㯢大椿有神農本草百種錄已著錄初明趙獻可作醫貫發明薛氏醫案之說以命門眞水眞火爲主以八味丸六味丸二方通治各病大椿以其偏駁作此書闢之攷八味丸即金匱要畧之腎氣丸本後漢張機之方後北宋錢乙以小兒純陽乃去其肉桂附子以爲㓜科補劑名六味丸至明太醫院使薛己始專用二方爲補陽補陰要藥每加減以治諸病其於調補虚損未嘗無效獻可傳其緒論而過於主持遂盡廢古人之經方殆如執誠意正心以折衝禦侮理雖相貫事有不行大椿攻擊其書不爲無理惟詞氣過激肆言辱詈一字一句索垢求瘢亦未免有傷雅道且獻可說不能多騐今其書已不甚行亦不必如是之詬爭也
</p>
<div class="section" id="title-87"><h2>
	臨證指南醫案十卷<span class="jiazhu">浙江廵撫採進本</span>
</h2></div>
<p class="em2">
	國朝葉桂撰桂字天士吳縣人以醫術名於近時然生平無所著述是編乃門人取其方藥治驗分門别類集爲一書附以論斷未必盡桂本意也
</p>
<div class="section" id="title-88"><h2>
	得心錄一卷<span class="jiazhu">兵部侍郞紀昀家藏本</span>
</h2></div>
<p class="em2">
	國朝李文淵撰文淵有左傳評已著錄是編皆所製新方前有自題云古方不能盡中後人之病後人不得盡泥古人之法故名曰得心錄凡十九方其敵參膏四方按應補之證委曲調劑以他藥代之爲貧不能具參者計雖未必果能相代然其用志可尚也
</p>
<div class="section" id="title-89"><h2>
	傷寒論條辨續註十二卷<span class="jiazhu">大學士英亷購進本</span>
</h2></div>
<p class="em2">
	國朝鄭重光撰重光字在辛歙縣人明萬曆中方有執作傷寒論條辨號爲精審後喻昌因之作尚論篇張璐因之作傷寒纘論程嘉倩因之作後條辨互有發明亦各有出入然諸書出而方氏之舊本遂微重光爲有執之里人因取條辨原本刪其支詞復旁叅喻昌等三家之說以己意附益之名曰續註卷首仍題執中之名不忘所本之意也
</p>
<div class="section" id="title-90"><h2>
	醫津筏一卷<span class="jiazhu">通行本</span>
</h2></div>
<p class="em2">
	國朝江之蘭撰之蘭字含微歙縣人是書凡十四篇每篇以内經數語爲主而分條疏論於其後
</p>
<div class="section" id="title-91"><h2>
	四聖心源十卷<span class="jiazhu">編修周永年家藏本</span>
</h2></div>
<p class="em2">
	國朝黄元御撰四聖者黄帝岐伯秦越人張機也元御於素問靈樞難經傷寒論金匱玉函經五書巳各爲之解復融貫其旨以爲此書其文極爲博辨而詞勝於意者多
</p>
<div class="section" id="title-92"><h2>
	四聖懸樞四卷<span class="jiazhu">編修周永年家藏本</span>
</h2></div>
<p class="em2">
	國朝黄元御撰是書謂寒疫温疫痘病疹病皆由於歲氣世皆以小兒之痘爲胎毒非也若能因其將發而急表散之則痘可以不出其說爲宋以來所未有夫痘病之發毎一時而遍及遠近且輕則大槩皆輕重則大槩皆重則謂爲歲氣亦非無理然究由胎毒伏於内歲氣感於外相觸而發必謂不係胎毒何以小兒同感歲氣而未出痘者乃病痘已出痘者不病痘乎是又未可舉一廢百也
</p>
<div class="section" id="title-93"><h2>
	素靈微藴四卷<span class="jiazhu">編修周永年家藏本</span>
</h2></div>
<p class="em2">
	國朝黄元御撰其書以胎化藏象經脈營衛藏候五色五聲問法診法醫方爲十篇又病解十六篇多附以醫案其說詆訶厯代名醫無所不至以錢乙爲悖謬以李杲爲昏蒙以劉完素朱震亨爲罪孽深重擢髮難數可謂之善罵矣
</p>
<div class="section" id="title-94"><h2>
	玉楸藥解四卷<span class="jiazhu">編修周永年家藏本</span>
</h2></div>
<p class="em2">
	國朝黄元御撰玉楸者元御别號也是書謂諸家本草其議論有可用者有不可用者乃别擇而爲此書大扺高自位置欲駕千古而上之故於舊說多故立異同以矜獨解
</p>
<div class="section" id="title-95"><h2>
	脈因證治八卷<span class="jiazhu">浙江廵撫採進本</span>
</h2></div>
<p class="em2">
	不著撰人名氏其書按四時氣候詳列諸病先脈次因次證次治頗有條理而分屬處未免牽强如霍亂泄瀉屬夏三月傷寒屬冬三月巳爲拘滯至於以顛狂驚癎痔漏脫肛分屬冬夏益爲無說矣春三月之證分别眞陰元陰眞陽元陽其意主先後天立說亦牽合不能了了按元朱震亨有脈因證治一書國朝喻昌嘗惜其不行說見所撰寓意草是書卷首無序後有嘉禾石氏一跋稱岐黄家久奉爲枕秘因訛脫甚多借得藏書家善本校錄似乎即震亨之書然所載各方如左歸丸右歸丸之類皆出自張介賔景岳全書而亦以古方目之知其斷非震亨所著矣
</p>
<p>
<strong>附錄</strong>
</p>
<div class="section" id="title-96"><h2>
	水牛經三卷<span class="jiazhu">永樂大典本</span>
</h2></div>
<p class="em2">
	舊本題唐造父撰造父未詳何許人原序有云唐則天垂拱二年八月收得水牛有病證造父奏言水牛與黄牛形貌相同治法不等若依黄牛用藥誤矣造父别立醫書共四十五證有方有論並無差誤矣其詞俚陋蓋方技家聞古有善御之造父誤以爲唐人而託之也
</p>
<div class="section" id="title-97"><h2>
	安驥集三卷<span class="jiazhu">永樂大典本</span>
</h2></div>
<p class="em2">
	不著撰人名氏前有僞齊劉豫時刋書序曰尚書兵部阜昌五年準内降付下都省奏朝散大夫尚書戶部郞中馮長寜等劄子成忠郞皇城司准備差遣盧元賔進呈司牧安驥集方四冊奉齊旨可看詳開印施行長寜等竊謂國家乘宋後不得巳而用兵故遣官市馬於隴右詔修馬政始命有司看詳司牧安驥集方開印以廣其傳云云詳其序意則舊有此書僞齊刋之耳凡病各有圖藥方附末其所載王良百一歌及伯樂畫烙圖十二經絡圖馬師皇五臟論八邪論大抵方技依托之言然其來則已久矣
</p>
<div class="section" id="title-98"><h2>
	類方馬經六卷<span class="jiazhu">兩江總督採進本</span>
</h2></div>
<p class="em2">
	不著撰人名氏首有刑部員外郞姚江舒春序稱太監錢公總掌御馬監命本監中官之善於馬者取馬經舊本叅以羣書日加考訂究脈絡鍼穴之源委校經方藥石之君臣極歌訣之周盡方術之備又增馬援所進銅馬表銅馬相法及騰駒牧養法諸條書成命壽諸梓云云考太學題名碑成化己丑有進士舒春武功衛人則所謂太監錢公者當即憲宗朝之錢能也
</p>
<div class="section" id="title-99"><h2>
	司牧馬經痊驥通玄論六卷<span class="jiazhu">浙江范懋柱家天一閣藏本</span>
</h2></div>
<p class="em2">
	舊本題東原獸醫卞管勾集注有三十九論四十六說於馬之病源治訣簡明賅備前有正德元年陝西苑馬寺卿太原車霆序明史藝文志不著錄惟高儒百川書志有之卷帙與此本合所謂卞管勾者其名則不可考矣
</p>
<div class="section" id="title-100"><h2>
	療馬集四卷附錄一卷<span class="jiazhu">内府藏本</span>
</h2></div>
<p class="em2">
	明喻仁喻傑同撰仁傑皆六安州馬醫其書方論頗簡明附錄一卷則醫駝方也
</p>
<div class="section" id="title-101"><h2>
	痊驥集二卷<span class="jiazhu">永樂大典本</span>
</h2></div>
<p class="em2">
	不著撰人名氏前載通玄三十九論病分五臟治之各有方論復附襍病諸方今世療馬之劑其源大畧皆本此
</p>
<p class="em2">
	右醫家類九十四部六百八十一卷附錄六部二十五卷皆附存目
</p> 



</div></body></html>