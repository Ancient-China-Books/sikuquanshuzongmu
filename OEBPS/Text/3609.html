<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百九十四·集部四十七（總集類存目四）</title></head><body><div id="text">

<p>
<strong>欽定四庫全書總目卷一百九十四</strong>
</p>
<div class="section" id="title-0"><h1>
	集部四十七
</h1><hr/></div>
<div class="section" id="title-1"><h2>
	總集類存目四
</h2></div>
<div class="section" id="title-2"><h2>
	蕭氏世集<span class="jiazhu">無卷數　山東巡撫採進本</span>
</h2></div>
<p class="em2">
	國朝蕭伯升編伯升字孟昉泰和人是集皆錄其先世詩文日正周先生集詩文各一卷蕭岐撰岐字尚仁洪武初以賢良徵授潭府左長史改平凉訓導自顔其齋曰正固一日坦行自誌岐子遵撰遵字用道號坦行以明經薦授靖江王府長史永樂間謫宣府鷂兒嶺巡檢有仕學齋集散佚不存獨存其自誌所載陳靖江王八啟及四門箴一篇曰雪崖詩集蕭晅撰晅字仰善號雪崖宣德丁未進士官南京禮部尚書前有伯升自序稱與吏部郞中蕭士瑋春浮園集并士瑋弟士琦陶庵雜記牘雋諸書同時合刻爲蕭氏世集今士瑋士琦之書各有別本而此帙之内均不載未知何故也
</p>
<div class="section" id="title-3"><h2>
	太倉十子詩選十卷<span class="jiazhu">浙江巡撫採進本</span>
</h2></div>
<p class="em2">
	國朝吳偉業編偉業有綏寇紀畧已著錄是書採其同里能詩者得十人人各一集首周肇東岡集次王揆芝㕓集次許旭秋水集次黃與堅忍菴集次王撰三餘集次王昊頋園集次王抃健菴集次王曜升東臯集次顧湄水鄉集次王攄步蟾集皆其同時之人前有偉業序蓋猶明季詩社餘風也偉業本工詩故其所別裁猶不至如他家之冗濫特風格如出一手不免域於流派是亦宗一先生之故耳
</p>
<div class="section" id="title-4"><h2>
	樂府英華十卷<span class="jiazhu">江蘇巡撫採進本</span>
</h2></div>
<p class="em2">
	國朝顧有孝編有孝字茂倫吳江人自序稱自漢迄唐樂府有數十家而最著者郭茂倩之樂苑<span class="jiazhu">案郭茂倩書名樂府詩集不名樂苑名樂苑者乃梅鼎祚書</span>左克明之樂府吳兢之樂錄<span class="jiazhu">案吳兢書名樂府古題要解不名樂錄</span>郄昂之題解沈建之廣題徐獻忠之樂府各有意見因取而參定之然所分各類亦多踵茂倩舊目於體製無所考訂惟每章下略加註釋而附以評語蓋其例主於選詩與吳郭諸家用意各不同也
</p>
<div class="section" id="title-5"><h2>
	同人集十二卷<span class="jiazhu">兩江總督採進本</span>
</h2></div>
<p class="em2">
	國朝冒襄編襄字辟疆如臯人自號巢民所居有樸巢水繪園深翠山房諸勝晩年却掃家居與友朋觴詠輯其酬答詩文都爲一集凡十二卷蓋仿顧阿瑛玉山草堂雅集而作然阿瑛但文酒之歡此併其壽序之類亦皆載入故繁富勝之而精美則不及焉
</p>
<div class="section" id="title-6"><h2>
	唐宫閨詩二卷<span class="jiazhu">内府藏本</span>
</h2></div>
<p class="em2">
	國朝費密編密有燕峯文抄已著錄是編錄唐代女子之作頗有別裁然皆習見
</p>
<div class="section" id="title-7"><h2>
	牘雋四卷<span class="jiazhu">兵部侍郞紀昀家藏本</span>
</h2></div>
<p class="em2">
	國朝蕭士琦撰士琦字季公泰和人前明貢生是編選自漢至宋尺牘分三十二門卷首有其子伯升所記緣起大旨主於淸省故所錄往往摘一二語非其全文又如龔使者告隗照妻一條原非尺牘而亦載之殊不可解也
</p>
<div class="section" id="title-8"><h2>
	斯文正統十二卷<span class="jiazhu">直隸總督採進本</span>
</h2></div>
<p class="em2">
	國朝刁包編包有易酌已著錄是編所錄歷代諸儒之文凡二百一十有六篇其凡例稱專以品行爲主若言是人非雖絶技無取蓋本眞德秀文章正宗之例持論可云嚴正然三代以前文皆載道三代以後流派漸分猶之衣資布帛不能廢五采之華食主菽粟不能廢八珍之味必欲一掃而空之於理甚正而於事必不能行即如文章正宗行世已久究不能盡廢諸集其勢然也至蘇軾大悲閣四大菩薩諸記因題製文原非講學言各有當義豈一端而包於歐陽修本論評語中極詞詆斥然則眞德秀西山集中爲二氏而作者不知凡幾包旣講學不應不見是集何以置之不言豈非以蘇氏爲程子之敵眞氏則朱子之徒乎恐未足服軾之心也
</p>
<div class="section" id="title-9"><h2>
	樂府廣序三十卷<span class="jiazhu">編修勵守謙家藏本</span>
</h2></div>
<p class="em2">
	朝朱嘉徵編嘉徵字岷左別號止谿圃人海寧人前明崇禎壬午舉人入國朝官徽州府推官此編取漢魏樂府及詩分爲三集以相和吟嘆平調淸調瑟調楚調大曲雜曲之類爲風以鼓吹橫吹之類爲雅以雅舞雜舞之類爲變雅以郊祀樂章爲頌而別附以歌詩琴曲又仿詩序之例每篇各爲小序以明其意蓋刻意續經惟恐一毫之不似然三代樂制至漢盡亡樂府之於三百篇猶阡陌之於井田郡縣之於封建也端緖亦有時相屬而不相屬者十之九嘉徵必摹擬刻畫一以風雅頌分配之牽强支離固其所矣
</p>
<div class="section" id="title-10"><h2>
	三蘇談十卷<span class="jiazhu">兵部侍郞紀昀家藏本</span>
</h2></div>
<p class="em2">
	國朝高阜撰阜字康生號蘿栖祥符人所錄凡蘇洵文二卷蘇軾文六卷蘇轍文二卷每篇爲之反覆詳論故名曰三蘇談其言瀾翻不竭亦足以自暢其說然必謂三蘇本旨如是則不盡然也
</p>
<div class="section" id="title-11"><h2>
	柳洲詩集十卷<span class="jiazhu">浙江巡撫採進本</span>
</h2></div>
<p class="em2">
	國朝陳增新等編增新字子更嘉善人柳洲在嘉善熙寧門外順治初增新與同里魏學渠等結詩社相倡和稱柳洲八子其後攀附者日衆因遴次所作錄爲一編共七十餘人其詩體格相似大抵五言多宗選體七言悉學唐音猶明季幾社餘派也
</p>
<div class="section" id="title-12"><h2>
	江左十五子詩選十五卷<span class="jiazhu">内府藏本</span>
</h2></div>
<p class="em2">
	國朝宋犖編犖有滄浪小志已著錄是編乃犖爲蘇州巡撫時甄別境内能文之士王式丹等十五人各選詩一卷刻之考自古類舉數人共爲標目四八之所載其來久矣然文士則無是名也文士之有是名實胚胎於建安之七子歷代沿波至明代而前後七子廣續五子之類或分壘交攻或置棊不定而泛濫斯極往往以聲氣之標榜釀爲朋黨之傾軋覆轍可厯厯數也犖與王士禎並以文章宿老領袖詩壇士禎旣以同時之人爲十子詩選犖亦以所拔之士編爲此集雖奬成後進原不失爲君子之用心究未免前明詩社之習也夫諸人詩儻不佳裒刻何益其詩果佳則人人各足以自傅又何必藉此品題乎
</p>
<div class="section" id="title-13"><h2>
	溯洄集十卷<span class="jiazhu">浙江汪啟淑家藏本</span>
</h2></div>
<p class="em2">
	國朝魏裔介撰裔介有孝經注義已著錄裔介嘗選國初詩爲觀始集今未見傳本是編乃所選康熙中詩以續前集者也意求備一時之人故限於卷帙不能備一人之詩大抵一人三數首而已惟每體之末必附以已作所收較他人爲夥則似不若待諸他人之論定焉
</p>
<div class="section" id="title-14"><h2>
	高言集四卷<span class="jiazhu">江蘇周厚堉家藏本</span>
</h2></div>
<p class="em2">
	國朝田茂遇董俞同編茂遇字髴淵順治戊子舉人俞字蒼水終於布衣皆華亭人是書題曰十五國風高言集而别標一閩字爲子目據其凡例乃以一省之詩爲一集此乃十五集中之一也
</p>
<div class="section" id="title-15"><h2>
	古文輯略<span class="jiazhu">無卷數　湖北巡撫採進本</span>
</h2></div>
<p class="em2">
	國朝曹本榮編本榮有奏議稽詢已著錄是書文以體分各體前俱引文體明辨一條大槪因是書而廣之然所分子目冗瑣特甚舛誤尤多漢文帝賢良文學策問武帝賢良策問之類亦往往一文而兩載皆失詳檢鐵券文類止載唐德宗賜王武俊一篇諭祭文類止載隋文帝祭薛濬一篇之類亦殊挂漏至每篇刪削尤不免失其本來
</p>
<div class="section" id="title-16"><h2>
	臨川文獻八卷<span class="jiazhu">兩淮馬裕家藏本</span>
</h2></div>
<p class="em2">
	國朝胡亦堂編亦堂字二齊慈谿人順治辛卯舉人官臨川縣知縣後行取主事是編選臨川一縣之文宋晏殊晏幾道王安石三人明章衮陳九川帥機湯顯祖邱兆麟章世純艾南英羅萬藻陳際泰揭重熙十人國朝游東昇傅占衡二人皆有集行世者每集各爲小序書中仍各標本集之名略如張溥百三家集例但溥書全錄其集此則多所刪削耳
</p>
<div class="section" id="title-17"><h2>
	詩原二十五卷<span class="jiazhu">江蘇周厚堉家藏本</span>
</h2></div>
<p class="em2">
	國朝顧大申撰大申有堪齋詩存已著錄是編以詩教起於三百降而屈宋則有王逸之章句漢魏六朝則有昭明之文選三唐之詩則以明李攀龍之詩選爲能存唐聲於是總輯諸家裒爲一集一集曰毛詩四卷附以子夏之序二集曰楚詞五卷述王逸之章句三集曰選詩五卷四集曰選賦四卷錄昭明之所選五集曰唐詩七卷錄攀龍之所選音釋撰次命曰詩原每集皆有自序夫三百篇列爲六經豈容以後人總集僭續其後王逸蕭統已病不倫乃更益以李攀龍不亦異乎
</p>
<div class="section" id="title-18"><h2>
	滕王閣集十三卷滕王閣續集<span class="jiazhu">無卷數　江西巡撫採進本</span>
</h2></div>
<p class="em2">
	國朝蔡士英編士英字伯彦奉天人官漕運總督順治十四年士英巡撫江西葺滕王閣因集自唐至明登臨記勝之作分類詮次爲十三卷又徵近人詩文爲二巨冊但分體而不分卷盖欲附入前集各體後也陳維崧迦陵集有滕王閣賦絶工麗非諸人所及然是集不載或刊板時尚未得其稿歟
</p>
<div class="section" id="title-19"><h2>
	宋金元詩永二十卷補遺二卷<span class="jiazhu">内府藏本</span>
</h2></div>
<p class="em2">
	國朝吳綺選綺有嶺南風物記已著錄是編選宋金元詩合爲一集首有康熙戊午綺自序其凡例謂所選諸篇品骨氣味規矩方圓要不與李唐丰格致有天淵之别云云故頗能刋除宋人生硬之病與元人縟媚之失然一朝之詩各有體裁一家之詩各有面目江淹所謂楚謡漢風旣非一骨魏製晉造固已二體蛾眉詎同貌而俱動於䰟芳草寧共氣而皆悅於魄者也必以唐法律宋金元而宋金元之本眞隱矣即如唐人之詩又豈可以漢魏六朝繩之漢魏六朝又豈可以風騷繩之哉是集之所以隘也
</p>
<div class="section" id="title-20"><h2>
	澄遠堂三世詩存八卷<span class="jiazhu">浙江巡撫採進本</span>
</h2></div>
<p class="em2">
	國朝李繩遠編繩遠有姓氏譜已著錄是集合刻其曾祖應徵祖士標父寅之詩應徵字伯遠萬曆癸西舉人官臨安縣教諭遷國子監博士所著曰藿園詩存凡六卷士標字窿菴官山東寧海同知所著日蒼雪齋詩存凡一卷寅字寅生縣學生所著曰視彼亭詩存凡一卷應徵詩有青蓮館汗漫遊薊易寓言苕溪漫草兩都社草河梁編兩目紀遊偶寄軒藁諸編兹集總題藿園詩存蓋繩遠彚爲一集也朱彝尊靜志居詩話謂弇州標榜前後五子而外廣爲四十子若似乎此外無遺賢矣說詩者遇隆萬朝士或置不觀不知隆萬諸人已力挽叫囂之習歸於平淡而定陵初年人皆修辭琢句出入風雅之林若李伯遠鄭允升歸季思區用孺輩尤卓然名家未見萬曆初之不及嘉靖季也今觀藿園一集誠戛戛獨造亦能自立門徑者其子孫則沿波而討奇耳
</p>
<div class="section" id="title-21"><h2>
	古詩選三十二卷<span class="jiazhu">山東巡撫採進本</span>
</h2></div>
<p class="em2">
	國朝王士禎編士禎有古歡錄已著錄此編凡五言詩十七卷七言詩十五卷五言自漢魏六朝以下唐代惟載陳子昂張九齡李白韋應物柳宗元五人七言古逸一卷漢魏六朝一卷唐則李嶠宋之問張說王翰四人爲一卷王維李頎高適岑參李白爲一卷而王昌齡崔顥二人則稱附錄五卷以下則唐杜甫韓愈宋歐陽修王安石蘇軾黃庭堅晁說之晁補之陸游金元好問元虞集吳萊十二人之詩而李商隱蘇轍劉迎劉因四人稱附錄夫五言肇於漢氏歷代沿流晉宋齊梁業已遞變其體格何以武德之後不容其音響少殊使生於隋者如侯夫人怨詞之類以正調而得存生於唐者如杜甫之流亦以變聲而見廢且王粲七哀何異杜甫之三别乃以生有先後使詩有去留揆以公心亦何異李攀龍唐無五言古詩而有其古詩之說乎至七言歌行惟鮑照先爲别調其餘六朝諸作大抵皆轉韻抑揚故初唐諸人多轉韻而李白以下始遥追鮑照之體終唐之世兩派並行今初唐所錄寥寥數章亦未免拘於一格蓋一家之書不足以盡古今之變也至於越人歌惟存二句之類則校刋者之疎或以是而議士禎則過矣
</p>
<div class="section" id="title-22"><h2>
	十種唐詩選十七卷<span class="jiazhu">山東巡撫採進本</span>
</h2></div>
<p class="em2">
	國朝王士禎編取唐人總集八家及摘宋姚鉉唐文粹所載諸詩各爲刪汰凡河嶽英靈集一卷中興間氣集一卷國秀集一卷篋中集一集搜玉集一卷御覽集一卷極元集一卷又元集一卷才調集三卷唐文粹六卷附以士禎所選唐賢三昧集共爲十種其去取一以神韻爲宗猶其本法惟才調集唐文粹刪汰未精門徑叢襍而文粹尤甚如盧仝月蝕詩陸龜蒙江湖散人歌皆不能謂之盛唐格也文韋莊又元集原書已佚今所傳者乃贋本馮氏才調集凡例言之而士禎仍爲選錄亦失别裁其三昧集一種乃其生平宗旨所在去取較爲精密世多摘出别行今亦别著於錄又士禎居易錄曰近日金陵有刻唐詩十集者謂爲予所訂或作序假予言曰余奉此爲金科玉律年來於此道稍有會心者得力於是書良多云云及訪是書閱之乃標華亭唐汝詢仲言名大旨在通高漫士李滄溟鍾退谷三選之郵而以汝詢詩解附之强分甲乙丙丁等目淺陋割裂可一笑也然則是書未出以前先有僞本矣今僞本已不傳蓋辨之早也
</p>
<div class="section" id="title-23"><h2>
	載書圖詩一卷<span class="jiazhu">浙江巡撫採進本</span>
</h2></div>
<p class="em2">
	國朝王士禎編康熙辛巳士禎官刑部尚書時乞假旋里改窆其親載書數車以歸其門人揚州禹之鼎繪爲是圖一時多爲題詠士禎彚以成編圖後首載奏疏二篇次序二篇次題圖詩八十六首皆其門人所作而附其姪啟座送還京詩一首次贈行二十四首皆朝臣之作而附侍講尤侗寄懷詩一首次賜沐起程一篇附朱彝尊池北書庫記一篇則以載書及之也
</p>
<div class="section" id="title-24"><h2>
	樵川二家詩四卷<span class="jiazhu">福建巡撫採進本</span>
</h2></div>
<p class="em2">
	國朝朱霞編案浙江通志載朱霞建德人順治乙未進士未知即此人否也樵川爲今邵武縣二家者宋嚴羽元黃鎭成也羽有滄浪集鎭成冇秋聲集皆已著錄是本每集分爲二卷諸雜體爲一卷五七言近體爲一卷而附滄浪詩話於其後焉
</p>
<div class="section" id="title-25"><h2>
	宋四名家詩<span class="jiazhu">無卷數　内府藏本</span>
</h2></div>
<p class="em2">
	國朝周之鱗柴升同編之鱗字雪蒼海寧人升字錦川仁和人是編選蘇軾黃庭堅范成大陸游之詩分體排次東坡集選六百首山谷集選三百首石湖集選四百首劒南集選九百首較吳之振宋詩鈔所錄較多而去取未能悉當也
</p>
<div class="section" id="title-26"><h2>
	楊氏五家文鈔十二卷<span class="jiazhu">江西巡撫採進本</span>
</h2></div>
<p class="em2">
	國朝楊長世及其從子以叡以儼從孫兆鳳兆年合刻稿也長世字延會瑞金人官興安縣訓導著影居文鈔一卷以叡字維明邑諸生著汲亭文鈔一卷詩鈔二卷以儼字維莊貢生著强恕齋文鈔四卷兆鳳字爾翔官上饒縣訓導著寓鴻亭文鈔二卷兆年字爾逢官宜黃縣訓導著栩栩園文鈔二卷以叡汲亭稿中有詩二卷而總題曰文鈔用文選例也
</p>
<div class="section" id="title-27"><h2>
	翠樓集三卷<span class="jiazhu">内府藏本</span>
</h2></div>
<p class="em2">
	國朝劉之份編之份字平勝里籍未詳是集選明代閨閤之詩分初集二集新集集各一卷其族里别編於前朱彝尊靜志居詩話嘗譏其眞贋交錯云
</p>
<div class="section" id="title-28"><h2>
	詩苑天聲二十一卷<span class="jiazhu">江蘇巡撫採進本</span>
</h2></div>
<p class="em2">
	國朝范良撰良字眉生徽州人是集選自漢至明之詩爲五類曰樂章曰應制曰應試曰朝堂曰館課各冠以小引所選皆鋪張富麗之作由其體宗臺閣故也然精觕互呈頗爲淆雜而卷首列參訂姓氏凡五百九人亦斷無是事
</p>
<div class="section" id="title-29"><h2>
	練音集補七卷<span class="jiazhu">浙江汪啟淑家藏本</span>
</h2></div>
<p class="em2">
	國朝王輔銘編輔銘字翊思嘉定人初明翟校嘗以嘉定代有作者而詩篇多散逸因采宋天聖以後迄於弘治合爲一集其第一卷爲宦志皆官於嘉定者所作中四卷則邑人之詩第六卷爲附卷則流寓游覽諸人第七卷爲外卷則釋道之作也其後板燬於倭僅存抄本輔銘以其尚有遺闕因搜採釐訂補入三十四人其原有姓氏而詩什未備更加補輯者又二十六人原本每人各著出處本末輔銘間採他書附之如楊之彝嘗爲都統制官非眞釋子校誤載入方外中亦爲駁正其曰練音者因嘉定本古之練祁市也
</p>
<div class="section" id="title-30"><h2>
	國朝練音集十二卷<span class="jiazhu">浙江汪啟淑家藏本</span>
</h2></div>
<p class="em2">
	國朝王輔銘編輔銘旣輯補翟校練音集復採國朝詩人之作編爲此集所收自官師至方外共三百人其體例略倣翟校原本惟閨秀一類爲輔銘所增至校凡例其人尚存者不錄深合古法而輔銘此集第一卷所載見存者至三十六人并及其子所作亦視校原本較爲泛濫矣
</p>
<div class="section" id="title-31"><h2>
	姑蘇楊柳枝詞一卷<span class="jiazhu">内府藏本</span>
</h2></div>
<p class="em2">
	國朝汪琬編琬有堯峰文鈔已著錄初琬自翰林告歸居堯峰別業偶仿白樂天作姑蘇楊柳枝詞十八章一時東南文士多相屬和琬乃手自選定得一百十二家一百九十七首令周枝楙排次成帙而周靖爲之箋注刋本題爲枝楙所輯非其實也今仍題琬名焉
</p>
<div class="section" id="title-32"><h2>
	金華文略二十卷<span class="jiazhu">副都御史黃登賢家藏本</span>
</h2></div>
<p class="em2">
	國朝王崇炳編崇炳有金華徵獻略已著錄是編錄金華一郡之文始自漢尚書楊喬迄於國朝徐騰共一百一十七人而崇炳之文亦白錄焉凡例稱取金華文徵十之五金華文統十之二而益以他書十之三又稱文統之例凡論及兵機政術及爲釋氏而作者不錄是選漢文不及長沙家令選宋文不及蘇學士矣故惟側詞豔語在所禁絶他則悉憑文章不區疆域云
</p>
<div class="section" id="title-33"><h2>
	尺牘新語二十四卷<span class="jiazhu">内府藏本</span>
</h2></div>
<p class="em2">
	國朝徐士俊汪淇同編士俊字野君淇字憺漪並錢塘人是編刻於康熙癸卯採明末國初諸家尺牘分二十四門名有評語大抵不出萬曆以來纎仄之派
</p>
<div class="section" id="title-34"><h2>
	說唐詩二十二卷<span class="jiazhu">内府藏本</span>
</h2></div>
<p class="em2">
	國朝徐增撰增字子能長洲人所錄唐詩三百餘首一一推闡其作意其說悠謬支離皆不可訓至於分解之說始於樂府如陌上桑等篇所註一解二解三解字尚不拘句數晉魏所歌古辭如白頭吟塘上行等篇乃註四句爲一解所謂古歌以四句爲一解傖歌以一句爲一解是也然所說乃歌之節奏非詩之格律增與金人瑞遊取其唐才子書之說以分解之說施於律詩穿鑿附會尤失古人之意
</p>
<div class="section" id="title-35"><h2>
	百名家詩選八十九卷<span class="jiazhu">福建巡撫採進本</span>
</h2></div>
<p class="em2">
	國朝魏憲編憲字惟度福淸人杭世駿榕城詩話載所著有枕江樓集今未見其本世駿稱其同友宿白雲洞詩一首則浮聲也憲以曹學佺有十二代詩選止於天啟因選是集以補之自天啟甲子以後康熙壬子以前由縉紳迄方外共得百人人各立一小引并列字號籍貫於前其詩或以體序或以類序或以時與地序各從原本其登選則以得詩之先後爲次不拘行輩而憲詩亦附於後焉今觀所選諸人大抵皆聲氣標榜之習至葉方藹以下十人未得其詩而先列其目益見其不爲論詩作矣
</p>
<div class="section" id="title-36"><h2>
	皇淸詩選三十卷<span class="jiazhu">内府藏本</span>
</h2></div>
<p class="em2">
	國朝孫鋐編鋐字思九江南華亭人其書采國初諸詩分體編錄其凡例有曰論詩者必規摹初盛誠類優孟衣冠然使挾其佻巧之姿曼音促節以爲得中晩之秘則風斯下矣又曰數年以來又家眉山而戶劍南矣在彼天眞爛漫畦徑都絶此誠詩家上乘倘不衫不履面目頽唐或大袖方袍迂濶可厭輙欲奪宋人之席幾何不見絶於七子耶其持論未爲不當然其所選則皆爲交游聲氣之地非有所別裁也
</p>
<div class="section" id="title-37"><h2>
	國雅初集<span class="jiazhu">無卷數　副都御史黃登賢家藏本</span>
</h2></div>
<p class="em2">
	國朝陳允衡編允衡有古人幾部已著錄是編選國初人詩體例一倣明顧起綸之舊故亦以國雅爲名自魏裔介以下凡五十餘家
</p>
<div class="section" id="title-38"><h2>
	宋詩刪二十五卷<span class="jiazhu">内府藏本</span>
</h2></div>
<p class="em2">
	國朝顧貞觀編貞觀字華封無錫人由監生考授秘書院中書後中康熙丙午舉人遷國史院典籍是編蒐採宋代之詩分體纂集自謂寛於正變而嚴於雅俗刪繁就簡得詩二千五百有奇然採摭旣富頗不能自守其例
</p>
<div class="section" id="title-39"><h2>
	歷朝賦格十五卷<span class="jiazhu">内府藏本</span>
</h2></div>
<p class="em2">
	國朝陸葇編葇字義山平湖人康熙丁未進士授内閣典籍己未試博學宏詞改翰林院編修官至内閣學士兼禮部侍郞是編彚選歷代之賦分爲三格曰文賦曰騷賦曰駢賦於三格之中又各分五類曰天文曰地理曰人事曰帝治曰物類起自荀卿宋玉下迄元明每格前有小引皆其壻沈季友所作騷賦之引則爲騷賦一篇駢賦之引即爲駢賦一篇殊爲纎仄古無是例也
</p>
<div class="section" id="title-40"><h2>
	續埀棘編三集十卷四集九卷<span class="jiazhu">山西巡撫採進本</span>
</h2></div>
<p class="em2">
	國朝范鄗鼎編鄗鼎有理學備考已著錄初鄗鼎父芸茂當明末年嘗選輯山西之文二十卷題曰晉國埀棘鄗鼎復取其鄉近人之文依例彚輯成帙謂之續埀棘編前後共爲四集兹僅其三四兩集非全本也三集所錄凡五十二人四集所錄凡四十七人然多有人已前見而文屬補錄者又有一集之中而一人之文前後分見者蓋隨選隨刋故漫無體例如是耳
</p>
<div class="section" id="title-41"><h2>
	傳是樓宋人小集<span class="jiazhu">無卷數　江蘇巡撫採進本</span>
</h2></div>
<p class="em2">
	不著編輯者名氏卷尾有嘉定戴范雲跋語云是崑山徐氏所輯故仍題之曰傳是樓宋人小集然則徐乾學家本也所錄凡二十二家一廉村薛嵎仲止雲泉詩一剡溪姚鏞希聲雪篷稿一長沙劉翰武子小山集一大梁張良臣武子雪窗小集一笠澤葉茵景文順適堂吟稿前集及續集一滄州高九萬菊磵小集及續編一錢塘俞桂晞郄漁溪詩稿及漁溪乙稿一壺山許棐忱父梅屋詩稿及融春小編梅屋雜著梅屋第三稿第四稿一山陰葛天民無懷小集一䢴州張藴仁溥斗野齋支卷一南豐石門黃大受德容露香拾稿一陽穀周文璞晉僊方泉先生詩集一錢塘陳起宗之芸居乙藁一龍泉沈說惟肖庸齋小集一金華王同祖與之學詩初稿一錢塘何應龍子翔橘潭詩稿一浮玉施樞芸隱勌游稿及芸隱橫舟稿一臨川危禎逢吉巽齋小集一螺川羅與之與甫雪坡小稿一霅川吳仲孚菊潭詩集一建州張至龍季靈雪林刪餘集一唐栖釋永頤山老雲泉詩集皆吳之振宋詩鈔所未收然陳起江湖小集中則皆已收錄所遺者惟釋永頤一人耳
</p>
<div class="section" id="title-42"><h2>
	榕村講授三卷<span class="jiazhu">兩淮馬裕家藏本</span>
</h2></div>
<p class="em2">
	國朝李光地編光地有周易觀彖已著錄是書凡分三編上編載周張二程朱子所著中編爲董仲舒揚雄王通韓愈及邵子胡宏所著下編則賈誼匡衡劉向谷永劉歆班固諸葛亮歐陽修宋祁及王安石曾鞏陸九淵眞德秀所著多取其足發聖賢之理者大抵皆儒者之言其揚雄谷永劉歆諸人則不以人廢之義也光地自序舉成宏之文章以朂人舉王鏊會試墨卷以韓愈成句對論語者爲法而以讀襍書異說爲深戒蓋即科舉之文以誘掖初學之書也
</p>
<div class="section" id="title-43"><h2>
	古文精藻二卷<span class="jiazhu">内府藏本</span>
</h2></div>
<p class="em2">
	國朝李光地編光地爲兵部侍郞時提督順天學政選錄此集以誨鄉曲諸生不求盡古文之變也
</p>
<div class="section" id="title-44"><h2>
	羣雅集十二卷<span class="jiazhu">内府藏本</span>
</h2></div>
<p class="em2">
	國朝李振裕編振裕有白石山房稿已著錄是編乃其督學江南時選錄諸生詩賦襍文彚刻成集凡十二卷而目錄則作四卷蓋卷一中分四子卷卷二分二子卷卷三卷四又各分三子卷由於隨時續鎸故輾轉增益其編次漫無體例亦由於是也
</p>
<div class="section" id="title-45"><h2>
	瑞竹亭合藁四卷<span class="jiazhu">江西巡撫採進本</span>
</h2></div>
<p class="em2">
	國朝王愈擴及其弟王愈融撰愈擴字若先泰和人康熙庚戌進士愈融字侣新終於諸生兄弟俱從魏禧遊愈擴文長於論古頗能曲折如志蓋其師授如是也愈融筆力稍弱風骨尚未老成較亞於其兄是集初刻燬於兵後愈融子元坤得舊本於建昌布衣梁份所又手錄而重刋之
</p>
<div class="section" id="title-46"><h2>
	姚江逸詩十五卷<span class="jiazhu">浙江巡撫採進本</span>
</h2></div>
<p class="em2">
	國朝黃宗羲編宗羲有易學象數論已著錄是編皆錄餘姚一邑之詩自南齊迄明以時代爲敘其方外閨秀仙鬼則總彚於末卷每人各爲小傳頗足以補史事之闕然第十五卷韓應龍傳末云梨洲先生選逸詩廣極搜輯不解何故遺此則此卷爲後人所續無疑非宗羲之原書不知何以混而一之又劉妙容事出於吳均續齊諧記其人乃吳令劉惠明之女沒後魂見是鬼非神題曰神女已大謬又王敬伯雖餘姚人而女則不知何方之産所遇之地又在吳中引而入之姚江尤爲無理亦必非宗羲之舊也
</p>
<div class="section" id="title-47"><h2>
	明文授讀六十二卷<span class="jiazhu">浙江巡撫採進本</span>
</h2></div>
<p class="em2">
	國朝黃宗羲編初宗羲輯有明一代之文爲文案後得崑山徐氏傳是樓藏書益以所未見文集三百餘種增爲文海後其子百家以文海卷帙浩繁請宗羲選其尤者爲此編其序則仍文海之舊蓋其門人寧波張錫琨移冠此集以見去取宗旨云
</p>
<div class="section" id="title-48"><h2>
	洛如詩鈔六卷<span class="jiazhu">浙江巡撫採進本</span>
</h2></div>
<p class="em2">
	國朝朱彝尊選錄陸奎勲編次彝尊有經義考奎勲有陸堂易學皆已著錄此集皆康熙丁亥平湖人社集之作據奎勲詩集載洛如之唱起丙戌三月至丁亥而中間詩什則奎勲集中編次頗有前後不同未詳其故其以洛如名者洛如花名幹如竹實似莢郡有文士則生也
</p>
<div class="section" id="title-49"><h2>
	漢詩音註五卷漢詩評五卷<span class="jiazhu">直隸總督採進本</span>
</h2></div>
<p class="em2">
	國朝李因篤撰因篤有受祺堂集已著錄是編評點漢詩兼註音韻一卷至五卷題曰漢詩音註六卷至十卷題曰漢詩評一書而中分二名又前五卷之評來註句下後五卷之評大書詩後體例亦迥不同不知其何所取也顧炎武有與因篤書極論古今音韻刻於所撰音學五書前蓋以因篤爲知古音者然聲音文字與世轉移三代有三代之音秦漢有秦漢之音晉宋有晉宋之音齊梁有齊梁之音自唐以後有唐以後之音猶之籀變而篆篆變而隸隸變而行因革損益輾轉漸移不全異亦不全同不能拘以一律自吳棫舉六朝以上槩曰古音於是或執後以攙前其失也襍或執前以繩後其失也拘如朱虚侯歌疏與之韻證之史游急就篇亦然梁鴻適吳詩隅與流浮休韻證以日出南東隅行亦然燕刺王歌鳴與人韻證以崔駰安封侯詩亦然知漢人有漢人之韻下不可律以今上亦不可律以古因篤槩以三百篇之韻斷其出入未免膠柱之見至其所評亦罕精鑒如謂司馬遷尊項羽爲本紀冠之漢書爲千古具眼之類猶隆萬後人好爲高論習氣也
</p>
<div class="section" id="title-50"><h2>
	詩觀十四卷別集二卷<span class="jiazhu">内府藏本</span>
</h2></div>
<p class="em2">
	國朝鄧漢儀編漢儀字孝威泰州人康熙己未召試博學鴻詞以年老授中書舍人是編皆選輯國初諸人之作別集則閨閣詩也
</p>
<div class="section" id="title-51"><h2>
	朱子論定文鈔二十卷<span class="jiazhu">浙江巡撫採進本</span>
</h2></div>
<p class="em2">
	國朝吳震方編震方有讀書正音已著錄是編取經傳子史以至唐宋諸家之文曾經朱子論定者摘錄成編皆先列朱子之論而以其文列於後然編次過於求全有因一字而錄一篇者如因辨一臘字遂錄晉假道於虞全傳公矢魚於棠自是春秋經文朱子惟辨一矢字與傳無關而亦全錄公子彄諫詞如是不一而足蓋明末國初王學漸厭又折而宗朱風氣所趨事事借朱子以爲重遂不免牽連闌入取盈卷帙耳
</p>
<div class="section" id="title-52"><h2>
	鳳池集<span class="jiazhu">無卷數　内府藏本</span>
</h2></div>
<p class="em2">
	國朝沈玉亮吳陳琰同編玉亮字瑶岑武康人陳琰有春秋三傳同異考已著錄是編刻於康熙乙酉裒國朝應制之詩分體編輯無所詮擇末附襍劇一折則自古所無之創例也
</p>
<div class="section" id="title-53"><h2>
	續三體唐詩八卷<span class="jiazhu">内府藏本</span>
</h2></div>
<p class="em2">
	國朝高士奇編士奇有春秋地名考略已著錄士奇嘗校註周弼三體唐詩因復輯此編弼書以七言絶句七言律詩五言律詩爲三體故此以五言古詩七言古詩五言排律爲續三體以補其闕惟弼書每體分數格而此書則每體以人爲序各有小傳詩話爲例小異耳獨是士奇旣以弼書爲未備則當補完諸體乃亦襲三體之目仍不錄五言絶句將謂非詩之一體乎
</p>
<div class="section" id="title-54"><h2>
	唐詩掞藻八卷<span class="jiazhu">内府藏本</span>
</h2></div>
<p class="em2">
	國朝高士奇編是書仿文選文苑英華之例分類選錄凡三十二門皆館閣之體故名曰掞藻
</p>
<div class="section" id="title-55"><h2>
	楚風補五十卷<span class="jiazhu">浙江巡撫採進本</span>
</h2></div>
<p class="em2">
	國朝廖元度編元度字大隱長沙人是書成於康熙甲子丙子之間乾隆丙寅長沙府知府吕肅髙重爲刪定刻之然意主誇多冗襍特甚又疎於考證舛漏尤多如神農因茶山之葬而收其蜡詞虞舜因蒼梧之巡而收其南風詩甚以楚爲高陽之苗裔而收其丹書假借牽附不一而足而羅含湘中記所載禹玉牒詞見後漢書郡國志註者乃遺而不載沈諸梁石乞諸口語靡不濫入而楚詞乃刪削不完至戴凱之竹譜之類本非詩篇漢高帝鴻鵠歌之類無與楚事亦牽率並登殆不可解又如劉跛子乃北宋人而列於六朝之内嚴羽乃昭武人而引於三湘之間蓋州縣志書率多附會先賢借爲光耀而元度乃據志書以爲之宜其至於如是也
</p>
<div class="section" id="title-56"><h2>
	四家詩鈔二十八卷<span class="jiazhu">江西巡撫採進本</span>
</h2></div>
<p class="em2">
	國朝王企埥編企埥字苾遠雄縣人康熙乙丑進士官至江西巡撫四家者淸苑郭棻鉅鹿楊思聖任邱龎塏文安紀炅也所錄棻學源堂集凡六卷思聖旦亭集凡八卷塏叢碧山房集凡六卷炅桂山堂集凡八卷每集各爲之序
</p>
<div class="section" id="title-57"><h2>
	濂洛風雅九卷<span class="jiazhu">兩江總督採進本</span>
</h2></div>
<p class="em2">
	國朝張伯行編伯行有道統錄已著錄是編輯周子二程子邵子張子游酢尹焞楊時羅見素李侗朱子張栻眞德秀許衡薛瑄胡居仁羅洪先十七家之詩乃其官福建巡撫時所刋案金履祥先有濂洛風雅伯行是書仍其舊名而一字不及履祥不可解也
</p>
<div class="section" id="title-58"><h2>
	歷朝賦楷八卷<span class="jiazhu">内府藏本</span>
</h2></div>
<p class="em2">
	國朝王修玉編修玉字倩修錢塘人是編成於康熙丙寅卷首恭錄聖祖仁皇帝御製闕里檜賦竹賦二篇次爲御試葉方藹彭孫遹汪霦徐乾學四賦均不入卷數其集中所錄則由周末至國朝康熙中凡一百六十七篇各爲之註修玉所自作七賦亦附焉末又有李興祖梅竹二賦則刻成以後所續入故題曰增選意其欲作補遺而未成也
</p>
<div class="section" id="title-59"><h2>
	于野集七卷<span class="jiazhu">江西巡撫採進本</span>
</h2></div>
<p class="em2">
	國朝王原編原號西亭青浦人康熙戊辰進士官至給事中是編刻於康熙庚子乃其同郡朱霞等三十二人唱和之作請原釐擇而選定之名曰于野者取易同人于野義也
</p>
<div class="section" id="title-60"><h2>
	唐宋十大家全集錄五十一卷<span class="jiazhu">通行本</span>
</h2></div>
<p class="em2">
	國朝儲欣編欣有春秋指掌已著錄是編乃仿明茅坤唐宋八家文鈔增李翺孫樵爲十家各爲批評亦間附考註其中標識悉依茅本之舊欣自序謂即茅所評論以窺其所用心大抵爲經義計耳予欲破學者抱匱守殘之見所錄加倍焉至增入習之可之似屬創見然大家豈有定數可以八即可以十云云其說良是然觀其持論仍不離乎經義之計恭讀御製唐宋文醇序文有曰欣用意良美顧其識之未充而見之未當則所去取與茅坤亦未始逕庭睿鑒高深物無遁狀斯誠萬古之定論矣
</p>
<div class="section" id="title-61"><h2>
	松風餘韻五十一卷<span class="jiazhu">浙江汪啟淑家藏本</span>
</h2></div>
<p class="em2">
	國朝姚弘緖編宏緖號聽巖婁縣人康熙辛未進士官翰林院檢討是選上自六朝下迄有明凡雲間諸人之以全集傳或篇什之僅存一二者悉收輯之人各綴以小傳義取博收不能一一澄汰其凡例有云集内詩有鄙僿可笑者以采得不忍復逸存詩所以存其人也一之已甚云云則弘緖已自言之矣
</p>
<div class="section" id="title-62"><h2>
	述本堂詩集十八卷<span class="jiazhu">内閣中書方維甸家藏本</span>
</h2></div>
<p class="em2">
	國朝桐城方氏三世家集也凡依園詩略一卷星硯齋存稿一卷垢硯吟一卷葆素齋集三卷如是齋集一卷皆方登嶧撰陸塘初稿一卷出關詩一卷皆登嶧之子式濟所撰東閭剩稿一卷入塞詩一卷懷南草一卷竪步吟一卷叩舷吟一卷宜田彚稿一卷看蠶詞一卷松漠草一卷皆式濟之子觀承撰登嶧字鳬宗號屏坧康熙甲戌貢生官工部主事坐事謫黑龍江卜魁塞式濟有龍沙紀略本附刻此集之中今別著錄觀承別有薇香燕香諸集亦別著錄
</p>
<div class="section" id="title-63"><h2>
	青溪先正詩集<span class="jiazhu">無卷數　浙江巡撫採進本</span>
</h2></div>
<p class="em2">
	國朝鮑楹編楹字覺庭餘杭人康熙丙子舉人官知縣是編採淳安之詩合爲一編以淳安古青溪地故以爲名凡唐一人宋六人元五人明十人國朝二人其總目所列宋之方一䕫元之方道堅夏溥洪震老徐貫國朝之徐士訥等七人總目補遺又有宋方有開等六人元汪雲等二人明余溥等七人皆有錄無書非完本也
</p>
<div class="section" id="title-64"><h2>
	延陵書塾合璧四卷<span class="jiazhu">江蘇周厚堉家藏本</span>
</h2></div>
<p class="em2">
	國朝吳季長編季長始末未詳前有康熙丁丑自序稱少嗜儷體文平生酷愛梁簡文江文通二家以爲開徐庾之先莫有過於此者爰手錄合爲一集遂名曰延陵書塾合璧蓋以一人之嗜好偶錄爲誦讀之本其實未爲定論也徐庾生於梁代於江淹爲後輩於簡文則爲同時當其早年競爲輕艶猶可肩隨洎乎晩歲則徐視庾瞠乎後矣又何論簡文乎
</p>
<div class="section" id="title-65"><h2>
	八劉唐人詩集八卷<span class="jiazhu">内府藏本</span>
</h2></div>
<p class="em2">
	題曰淮陰劉青夕選不著其名前有康熙癸未李翰熙序稱青夕嘗有唐詩十三家之刻又輯爲此本凡劉又劉商劉言史劉得仁劉駕劉滄劉兼劉威八人皆全唐詩所已具且旣以家數區分而板心又標曰中唐詩晩唐詩體例亦殊未協也
</p>
<div class="section" id="title-66"><h2>
	唐詩叩彈集十二卷續集三卷<span class="jiazhu">内府藏本</span>
</h2></div>
<p class="em2">
	國朝杜詔杜庭珠同編詔有雲川閣詩集已著錄庭珠秀水人尚書臻之子是書以明高棅唐詩品彚所錄皆貞元以前之詩故選錄元和迄唐末諸作凡一千八百七十餘篇以補所遺名曰叩彈取陸機文賦語也諸人俱系以小傳卷末間有品評其訓釋考證亦頗多可采然如元稹鶯鶯詩李羣玉杜丞相筵中作及韓偓香奩集諸詩皆所謂靡靡之音一槩濫登於精審猶有愧焉
</p>
<div class="section" id="title-67"><h2>
	邱海二公文集合編十六卷<span class="jiazhu">副都御史黃登賢家藏本</span>
</h2></div>
<p class="em2">
	國朝焦映漢賈棠所刻邱濬海瑞集也濬瑞皆瓊州人映漢與棠同官於瓊故有兹刻濬瓊臺類稿本七十卷此選定爲十卷瑞集有自作藁引不著卷數此選定爲六卷映漢爲濬作傳又載梁雲龍所作瑞傳蓋是編刻於康熙戊子時明史尚未成也
</p>
<div class="section" id="title-68"><h2>
	明文遠<span class="jiazhu">無卷數　直隸總督採進本</span>
</h2></div>
<p class="em2">
	國朝徐文駒編文駒有師經堂集已著錄是編輯有明一代之文前後無序跋亦無目錄其圈點批語皆用八比之法至如戴良乃元代遺老王猷定已入國朝俱收入明代殊失斷限也
</p>
<div class="section" id="title-69"><h2>
	尺牘嚶鳴集十二卷<span class="jiazhu">内府藏本</span>
</h2></div>
<p class="em2">
	國朝王相編相字晉升臨川人是書成於康熙己丑採明末及國初簡札分十二類類中又分子目四十有三大抵輕佻纎巧沿陳繼儒等之餘習
</p>
<div class="section" id="title-70"><h2>
	文章鼻祖六卷<span class="jiazhu">江蘇巡撫採進本</span>
</h2></div>
<p class="em2">
	國朝楊繩武編繩武字文叔長洲人康熙乙未進士官翰林院編修是編錄六代以前詩文凡十四篇各爲評注一堯典二禹貢三洪範四國語桓公自莒反一篇五左傳城濮之戰六邲之戰七鄢陵之戰八史記項羽本紀九高祖本紀十封禪書十一平準書十二漢書霍光金日磾傳十三古詩爲焦仲卿妻作十四庾信哀江南賦皆鴻筆也然以爲千古文章盡從此出則繩武一家之說矣
</p>
<div class="section" id="title-71"><h2>
	唐四家詩八卷<span class="jiazhu">内府藏本</span>
</h2></div>
<p class="em2">
	國朝汪立名編立名有鐘鼎字源已著錄是編合刻唐王維孟浩然韋應物柳宗元四家之詩前有自序稱四家詩爲宋元人鼻祖學宋元詩者當仍於唐詩求之故以此矯其弊云
</p>
<div class="section" id="title-72"><h2>
	二家詩鈔二十卷<span class="jiazhu">内府藏本</span>
</h2></div>
<p class="em2">
	國朝邵長蘅編長蘅有青門集已著錄此其所選新城王士禎商邱宋犖之詩也是時士禎爲刑部尚書犖爲蘇州巡撫而長蘅實長洲人又犖之門客趙執信見之有違言故士禎寄犖詩有尚書北闕霜侵鬢開府江南雪滿頭當日朱顔兩年少王揚州與宋黃州之句蓋言已爲揚州推官之日犖爲黃州通判之日已同以詩名初不以致位通顯始並稱也然長蘅實不自遠嫌致干物議至今論者不允殆亦有由歟
</p>
<div class="section" id="title-73"><h2>
	棣華書屋近刻四卷<span class="jiazhu">山東巡撫採進本</span>
</h2></div>
<p class="em2">
	國朝厯城朱緗朱絳朱綱兄弟三人之合集也緗有橡村集綱有蒼雪山房稿皆已著錄絳字子桓由貢生官至廣東布政使此集凡緗嶺南草一卷端江集一卷乃其省親粤東時作絳嶺南草一卷蓋與緗同行所作綱濟南草一卷中有聞二兄自粤北歸詩蓋與緗絳嶺南詩同時所作故合刋云
</p>
<div class="section" id="title-74"><h2>
	誠求堂彚編六卷<span class="jiazhu">江蘇周厚堉家藏本</span>
</h2></div>
<p class="em2">
	國朝徐開錫撰開錫字定山常山人康熙中貢生官至彰德府同知是編第一卷曰贈言爲出都時贈行之作第二卷曰杞言官杞縣知縣時邑人相贈之作第三卷曰介言爲紳士介壽之作曰雜著爲頌揚政績之作第四卷曰詩草第五卷曰文稿第六卷曰實政則皆詩文及案牘也
</p>
<div class="section" id="title-75"><h2>
	明文在一百卷<span class="jiazhu">江蘇巡撫採進本</span>
</h2></div>
<p class="em2">
	國朝薛熙編熙有練閱火器陳記已著錄是書仿昭明文選體例於諸體之中各以類從所錄亦頗存鑒別蓋熙爲汪琬門人於古文有所受之也然數多則簡擇難精世近則是非未定榛楛未翦固亦勢使之然矣
</p>
<div class="section" id="title-76"><h2>
	漢詩說十卷<span class="jiazhu">浙江巡撫採進本</span>
</h2></div>
<p class="em2">
	國朝費錫璜沈用濟同編錫璜字滋衡吳江人自署曰成都蓋其父費密自成都避亂家於江南錫璜猶署其故里也用濟字方舟錢塘人是編因馮惟訥詩紀梅鼎祚詩乘所錄漢詩略爲評釋卷首有凡例持論似高而所說殊草草如漢人鐃歌鼓吹諸曲沈約宋書樂志明言聲詞合寫不可復辨本無文義可推而必求其說以通之遂橫生穿鑿又本詞與入樂之詞截然有別如白頭吟中郭東亦有樵諸句乃伶工增入以諧律亦曲爲之解更嫌附會至鐸舞曲之聖人制禮樂篇不過以字記聲亦錄之以爲詩式又不考据宋志明其句讀尤進退無據其中因仍馮氏詩紀梅氏詩乘之謬皆不及訂正於辨證尤踈也
</p>
<div class="section" id="title-77"><h2>
	嶺南五朝詩選三十五卷<span class="jiazhu">浙江汪啟淑家藏本</span>
</h2></div>
<p class="em2">
	國朝黃登編登宇俊升號積菴番禺人是編分爲二帙第一帙二十卷皆載詩之爲粤東作者第二帙凡十五卷則皆粤東人詩也第一帙謂之名宦頗爲無理無論其人不仕於粤東即開卷之杜審言宋之問沈佺期唐書具載其事何可以名宦稱歟
</p>
<div class="section" id="title-78"><h2>
	義門鄭氏奕葉吟集七卷<span class="jiazhu">江蘇巡撫採進本</span>
</h2></div>
<p class="em2">
	國朝鄭爾垣編垣字一樞浦江人義門二十世裔也鄭氏自宋建炎至明初合族而居者十三世故稱義門永樂十六年鄭昺輯其先世之詩爲三卷其從叔檢討棠序之康熙中爾垣又續編四卷是爲此本其於昺原書或有所增竄與否則莫能詳也集中或題其字或題其官而以其名及仕履側註於下考元結撰篋中集載其弟融之詩題曰季川吕向文選註謂任昉啟自稱任君乃因其家集之文而玉臺新詠徐陵獨題其字趙宧光以爲亦其子姓所鈔則家集書字原爲古例但五卷以下旣題官題字於前而每題之下又大書姓名則自亂其例耳其詩往往如出一手疑不能無所粉飾也
</p>
<div class="section" id="title-79"><h2>
	義門鄭氏奕葉集十卷<span class="jiazhu">江西巡撫採進本</span>
</h2></div>
<p class="em2">
	國朝鄭爾垣編爾垣旣續鄭昺之書爲七卷又編次遺文得十五種日元鄭大和貞和集曰元鄭欽青槤居士文曰元鄭濤葯房集曰元鄭泳半軒集曰明鄭淵遂初齋集曰明鄭榦恕齋集曰明鄭楷鳳鳴集曰明鄭棠道山集曰明鄭柏進德齋稿凡僅存三首者亦列於中其全佚者八十種則附存其目大和一名又融字順卿官至建康龍灣務提領大使欽字子敬濤字仲舒官至大常博士泳字仲潛官温州路經厯淵字仲涵榦字叔恭官至監察御史楷字叔度官至蜀府長史棠字叔美官至翰林檢討柏字叔端
</p>
<div class="section" id="title-80"><h2>
	宋十五家詩十六卷<span class="jiazhu">内府藏本</span>
</h2></div>
<p class="em2">
	國朝陳訏編訏有句股引蒙已著錄十五家者梅堯臣歐陽修曾鞏王安石蘇軾蘇轍黃庭堅范成大陸游楊萬里王十朋朱子高翥方岳文天祥也每集各繫小傳及前人詩話而以己所評論附焉
</p>
<div class="section" id="title-81"><h2>
	篤敘堂詩集五卷<span class="jiazhu">福建巡撫採進本</span>
</h2></div>
<p class="em2">
	侯官許氏之家集也凡作者七人集八種前明一人曰春及堂遺稿許豸撰國朝六人曰米友堂集許友撰曰紫藤花庵詩鈔許遇撰曰少少集許鼎撰曰雪邨集玉琴書屋詩集許均撰曰客遊草許藎臣撰曰影香窗存稿許良臣撰豸字玉史崇禎辛未進士官至浙江提學副使友字介有號甌香豸子也喜書畫慕米芾之爲人搆米友堂祀之新城王士禎嘗稱其詩遇字不棄號月溪友子也康熙間官陳留長洲二縣知縣鼎號梅崖均號雪邨皆遇子藎臣號秋泉良臣號石泉皆鼎子其家有篤敘堂爲華亭董其昌所題額因以名集
</p>
<div class="section" id="title-82"><h2>
	續姚江逸詩十二卷<span class="jiazhu">浙江巡撫採進本</span>
</h2></div>
<p class="em2">
	國朝倪繼宗編繼宗字復野餘姚人初黃宗羲作姚江逸詩所錄自齊迄明此集續選國朝之詩即以宗羲爲首所錄凡七十五人每人各爲小傳採輯事實頗爲詳備然亦時有附會如第二卷譚宗條下日一日於維揚酒樓唱西樓錯夢按板諧聲備極婉轉俄有人起自鄰座曰子歌誠善但中有某字猶未盡調耳宗初猶負氣不相下繼詢其人即譜曲之于叔夜也遂相與登西樓訪穆素徽盡興而别顧其時穆巳紅顔化爲白髪云云案西樓記爲袁于令所作王士禎詩所謂紅顔顧曲袁荆州者是也于叔夜乃其寓名何得云即于叔夜况西樓在今吳江縣距揚州尚遠何得即相與同登恐流傳失實似此不檢者多矣
</p>
<div class="section" id="title-83"><h2>
	韜光菴紀遊集<span class="jiazhu">無卷數　浙江巡撫採進本</span>
</h2></div>
<p class="em2">
	國朝釋山止編初唐沙門韜光卓錫西湖之巢隖白居易守杭日相與倡和後人因以韜光名其菴菴踞山之勝歷代遊人頗多題咏山止康熙中住持是菴因裒集付梓自唐迄本朝得古今體詩五百餘首然其中多同時投贈山止之作聲氣攀援不盡爲勝地作也
</p>
<div class="section" id="title-84"><h2>
	興善寺歷代名賢留題集二卷<span class="jiazhu">兩淮鹽政採進本</span>
</h2></div>
<p class="em2">
	國朝釋淨溥編興善寺在嘉興府治東南秦溪之上是書上卷載詩下卷載碑記内有明大學士吕原記云寺創自梁天監二年至周顯德年間坦法師開山爲報恩院宋治平元年改興善院然卷首載盧綸題興善寺後池詩則寺之著名在唐代豈原未之考耶全書篇幅寥寥可資考証者殊少
</p>
<div class="section" id="title-85"><h2>
	倪城風雅二卷<span class="jiazhu">山東巡撫採進本</span>
</h2></div>
<p class="em2">
	國朝勞巁編巁有半菴詩稿已著錄是編所錄皆陽信一縣之詩上卷自明代嘉靖以後得劉世偉等十人下卷自國朝雍正以前得張崖等二十三人上卷少而可觀下卷不免冗濫矣則同時假借之故也
</p>
<div class="section" id="title-86"><h2>
	三詩合編三卷<span class="jiazhu">江西巡撫採進本</span>
</h2></div>
<p class="em2">
	國朝黃光岳編光岳字碩廬上高人雍正甲辰進士官金華縣知縣是編合刻其鄉吳學詩黃鎡李堅三人之詩學詩字伯興號虚宇嘉靖乙丑進士官山西按察使副使鎡字文叔隆慶庚午舉人官西和縣知縣即光岳之從高祖堅號雙江學詩詩共一百四十餘首鎡所著集九種俱殘缺光岳錄其全者得一百六十九首堅詩一百四十七首三人同時相倡和其詩格亦頗相似
</p>
<div class="section" id="title-87"><h2>
	渠風集略七卷<span class="jiazhu">山東巡撫採進本</span>
</h2></div>
<p class="em2">
	國朝馬長淑編長淑字漢荀安邱人雍正庚戌進士官至磁州知州初安邱張貞欲輯其邑自明以來迄於國朝之詩名曰渠風久而未就長淑因踵成是編稱渠風者安邱古渠邱地也書凡四卷其五卷則專輯馬氏一家詩其六卷爲流寓方外閨秀續編四門其七卷爲詩餘然意主夸飾風土不免附會古人如方外内闌入唐釋皎然一詩殊不合斷自前明之例而流寓内首列蘇軾亦非事實也
</p>
<div class="section" id="title-88"><h2>
	七十二峯足徵集一百一卷<span class="jiazhu">江蘇巡撫採進本</span>
</h2></div>
<p class="em2">
	國朝吳定璋編定璋字友篁吳縣人是集蒐歷代文士之生於太湖七十二峯間者錄其所作共爲一編凡詩八十三卷詞二卷賦三卷文十三卷所選之詩不敘時代惟每姓各以類從題曰某氏合編仿中州集之例人各冠以小傳徵引頗爲賅洽而大旨在因詩以存人不免夸飾之見復不免鄉曲之私濫采兼收固其勢所必至又如稱濮婪爲吳季札之孫錄其高山詩三章其詩自古未聞不識岀何典記稱周術即甪里先生爲泰伯之後載其紫芝歌一首無論四皓姓名岀於附會先儒辨之已明即舊籍流傳此歌亦但稱四皓未云獨出甪里也是蓋家牒地志自古相沿之通病無足深詰者矣
</p>
<div class="section" id="title-89"><h2>
	明倫初集五卷續集五卷<span class="jiazhu">福建巡撫採進本</span>
</h2></div>
<p class="em2">
	國朝鄭文炳編文炳字慕斯莆田人是書取歷朝文之有關五倫者分類輯之每篇綴評語於後初集刋於雍正辛亥續刋於乾隆甲申其立義甚正而所選文頗無體例即如帝王詔誥獨載唐玄宗焚珠玉錦繡一勅所收未免太隘至於徐淑答兄弟鍾琰與妹兩書不附於昆弟而列於夫婦尤爲未協矣
</p>
<div class="section" id="title-90"><h2>
	長林四世弓冶集五卷<span class="jiazhu">禮部主事任大椿家藏本</span>
</h2></div>
<p class="em2">
	國朝林其茂編其茂有山陰集已著錄是集裒其家四世之詩後樂堂集一卷雙峯吟一卷皆其茂曾祖逸作貽桂軒集一卷其茂祖秉中作吟臺詩草一卷其茂父贊龍作鷇音集一卷則其茂自作也逸字德子順治庚子舉人秉中字與人康熙已卯副榜貢生贊龍有學易大象要參已著錄
</p>
<div class="section" id="title-91"><h2>
	廣東詩粹十二卷<span class="jiazhu">浙江汪啟淑家藏本</span>
</h2></div>
<p class="em2">
	國朝梁善長編善長字崇一順德人乾隆已未進士此集所選廣東詩上迄於唐下至國朝凡四百一十三家一千五百五十餘首各爲之評註先是黃登有五朝詩選善長以其持擇未精故更加蒐訪定爲此集云
</p>
<div class="section" id="title-92"><h2>
	莆風淸籟集六十卷<span class="jiazhu">福建巡撫採進本</span>
</h2></div>
<p class="em2">
	國朝鄭王臣編王臣字愼人一字蘭陔莆田人乾隆辛酉拔貢生官至蘭州府知府是集選興化一府自唐至國朝之詩凡三千餘篇作者一千九百餘人仿金元好問中州集例於詩首詳其人之里居出處生平著作并綴以各家評語而所自著蘭陔詩話亦附載焉則朱彝尊明詩綜例也其仙遊一縣本莆陽舊地唐時柝置明鄭岳撰莆陽文獻嘗並載入王臣則別爲三卷以示區別然蔡襄蔡卞蔡京本爲同里襄以名流推重遂收之莆田京卞以姦跡彰聞遂推之仙遊鄭樵夾漈草堂今仙遊尚有遺迹而以其博洽又移之莆田則亦不盡公論矣
</p>
<div class="section" id="title-93"><h2>
	山左明詩鈔三十五卷<span class="jiazhu">廣東潮陽縣知縣李文藻家刋本</span>
</h2></div>
<p class="em2">
	國朝宋弼編弼字仲良德州人乾隆乙丑進士官至甘肅按察使是集輯明代山東一省之詩所錄凡四百三十一人其體例全仿朱彝尊之明詩綜其去取之間則謹守王士禎之門徑纎毫不肯異同也
</p>
<div class="section" id="title-94"><h2>
	豐陽人文紀略十卷<span class="jiazhu">江西巡撫採進本</span>
</h2></div>
<p class="em2">
	國朝聶芳聲編芳聲字晦之永豐人是編裒其邑人之文自宋至明分類編輯然宋元不過十人餘皆明人之作
</p>
<div class="section" id="title-95"><h2>
	南園後五子詩集二十八卷<span class="jiazhu">江西巡撫採進本</span>
</h2></div>
<p class="em2">
	國朝陳文藻等編明順德歐大任梁有譽從化黎民表南海吳旦番禺李時行五人詩也大任六卷有譽五卷民表七卷旦四卷時行六卷前列五人姓氏並諸家詩評每集之前又各附小傳其曰南園後五子者南園即抗風軒在廣州城東南大忠祠側明初孫蕡趙介李德黃哲王佐唱酬於此稱南園五子故大任等有後五子之目也大任等四人各有專集皆已著錄惟吳旦之詩久無刋本藉此集以流傳然雖編四卷每卷僅數首而已後附南園花信一卷則明末番禺黎遂球於揚州社集詠黃牡丹十首當時推爲第一歸粤之後同里追和者九人人各十首編是書者因併刻於後以備粤詩故實焉
</p>
<div class="section" id="title-96"><h2>
	二南遺音四卷<span class="jiazhu">陝西巡撫採進本</span>
</h2></div>
<p class="em2">
	國朝劉紹攽編紹攽有周易詳說已著錄是編所錄皆國朝關中人詩自孫枝蔚以下共一百四十人每人俱載履貫於前其曰二南遺音者以周時岐豐建國而言其實周召二南之地不止關中也
</p>
<div class="section" id="title-97"><h2>
	崇川詩集十二卷<span class="jiazhu">兩江總督採進本</span>
</h2></div>
<p class="em2">
	國朝孫翔編翔字吕溪南通州人是集輯通州及州屬如臯泰興海門三邑之詩自宋元至國朝附以流寓每人記其姓氏爵里後綴補遺一卷其第十卷所載皆同時之人殊非文選不收何遜之義也
</p>
<div class="section" id="title-98"><h2>
	東臯詩存四十八卷<span class="jiazhu">兩江總督採進本</span>
</h2></div>
<p class="em2">
	國朝王之珩編之珩字楚白如臯人是集選其邑人之詩自宋以迄於國朝每人各詳其字號官爵所載旣多近時之作而之珩之詩自收至二百餘首
</p>
<div class="section" id="title-99"><h2>
	濮川詩鈔三十五卷<span class="jiazhu">浙江巡撫採進本</span>
</h2></div>
<p class="em2">
	不著編輯者名氏所載濮淙澹軒集一卷沈機梅涇集二卷沈朗恬翁集一卷馮允秀梅花逸叟集一卷楊煒雲竹集一卷楊燮勗亭集一卷楊炯南遊草一卷周映康雪芝集一卷周龍雯懷孟草一卷周甸嶧山集一卷陳選藍染齋集一卷徐晞赤岩集一卷徐嘉得月樓集一卷張其是碧草軒集一卷陳曾祉心隱集四卷沈履端竹岳樓草一卷沈堯咨晚盥集三卷濮光孝學圃集一卷程琦芳嵕稿一卷陳樂故鄉草一卷曹勲萍梗集一卷鍾梁來霞集一卷陳光裕荻書樓稿一卷石墩草一卷張弘牧嬾髯集一卷陳梓客星零草一卷寓硤草一卷張弘範霽陽集二卷沈鍾泰荻書樓遺稿一卷潘亮一得吟一卷釋佛眉龍潭集一卷凡二十九人之詩觀張弘範霽陽集後有陳春宇跋稱從祖謹堂公選刻濮川詩鈔而陳光裕荻書樓稿前題曰謹堂集是編殆即光裕所輯歟
</p>
<div class="section" id="title-100"><h2>
	閨秀集初編五卷<span class="jiazhu">兩淮鹽政採進本</span>
</h2></div>
<p class="em2">
	國朝季嫻編季嫻字靜姎興化女子適李氏是集選前明閨閣諸詩編爲四卷皆近體也後附詞一卷
</p>
<div class="section" id="title-101"><h2>
	磁人詩十卷<span class="jiazhu">直隸總督採進木</span>
</h2></div>
<p class="em2">
	國朝楊方晃編方晃有孔子年譜已著錄是集皆錄磁州之詩自唐迄本朝作者八十餘人得詩千餘首各繫其人之事蹟出處甚詳亦頗有考據然意在表彰未能嚴於決擇其第八卷至第十卷悉載方晃及孫濂詩濂亦磁州諸生即校刋此集者也
</p>
<div class="section" id="title-102"><h2>
	晚唐詩鈔二十六卷<span class="jiazhu">内府藏本</span>
</h2></div>
<p class="em2">
	國朝查克宏編克宏海寧人是集所錄凡一百一十二家蓋本明胡震亨唐音戊籖刋削成帙人各綴以小傳兼附考核杜牧李商隱温庭筠三家所收最多皮日休陸龜蒙二家次之餘皆不滿百篇其以五代末人入宋者溷入晚唐亦仍震亨之舊
</p>
<div class="section" id="title-103"><h2>
	友聲集七卷<span class="jiazhu">浙江巡撫採進本</span>
</h2></div>
<p class="em2">
	國朝頼鯤升編鯤升字滄嶠會昌人其父方勃偕弟方度於邑治之西闢霞綺園與邑人沈開進胡應柏曾鑑歐有駿讀書其中一時多爲題詠後鯤升兄弟復讀書園中因輯投贈之作合爲一編凡序記書傳賦二卷詩五卷蓋仿玉山草堂集例也
</p>
<div class="section" id="title-104"><h2>
	殘本湖陵江氏集五卷<span class="jiazhu">江西巡撫採進本</span>
</h2></div>
<p class="em2">
	國朝江八斗編八斗字四達號鈍夫貴溪人其始祖公榮自宋建炎間官弋陽始遷居於貴溪之湖陵是爲湖陵江氏其後仕宦頗盛故八斗輯其先世詩文分體編次以成此集八斗所自作亦載入焉目錄列文五卷詩二卷弁以歷代勅命制誥而終以附錄此本闕第二卷第七卷及附錄疑裝緝佚之其編次頗爲參錯如禱疏在題草之先四言六言在詞調之後子夜采蓮本爲古詩而別之爲曲其都議關議諸名他集亦不經見也
</p>
<p class="em2">
	右總集類四百一部七千二百一十六卷<span class="jiazhu">内二十六部無卷數</span>皆附存目
</p> 



</div></body></html>