<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百三十六·子部四十六（類書類二）</title></head><body><div id="text">

<p>
<strong>欽定四庫全書總目卷一百三十六</strong>
</p>
<div class="section" id="title-0"><h1>
	子部四十六
</h1><hr/></div>
<div class="section" id="title-1"><h2>
	類書類二
</h2></div>
<div class="section" id="title-2"><h2>
	純正蒙求三卷<span class="jiazhu">浙江鮑士恭家藏本</span>
</h2></div>
<p class="em2">
	元胡炳文撰炳文有周易本義通釋已著錄蒙求自李瀚以下仿其體者數家大抵雜採經傳事實隸以韻語以便童子之記誦然多以對偶求工不盡有闗於法戒炳文是書則集古嘉言善行各以四字屬對成文而自注其出處於下所載皆有裨㓜學之事以視餖飣割裂僅供口耳者於啟導較爲切近上卷敘立教明倫之事中卷敘立身行已之事下卷敘待人接物之事畧以白鹿洞規爲準每卷一百二十句總爲三百六十句卷中又各有子目每一目多者一二十句少者不過四句中間以拘於駢儷格於聲韻故漏落甚多又如黄香暖席宜入父子之倫而反入幼學見趣條下陳子髙讓田宜入長㓜之倫而反入處宗族條下其分隸亦未能悉允然養蒙之教取其顯明易曉不貴以淹博相高此書循諷吟哦以資感發與朱子小學外篇足相表裏固未可以淺近廢也
</p>
<div class="section" id="title-3"><h2>
	排韻増廣事類氏族大全二十卷<span class="jiazhu">浙江巡撫採進本</span>
</h2></div>
<p class="em2">
	不著撰人名氏書中所引事蹟迄於南宋季年蓋元人所編次相其板式亦建陽麻沙所刋乃當時書肆本也其例以十干分集毎一集爲二卷依廣韻次第以四聲分隸各姓末一卷爲覆姓則以上一字爲韻而排次之每姓俱引史傳人物摘敘大略而採其中三四字爲標題大抵在擷取新頴以供綴文之用姓末多别附女德婚姻一門厯敘古來淑媛及兩姓結婚故事蓋宋元之間婚禮必有四六書啟故載之獨詳亦以便於剽掇也葉盛水東日記曰近代雜書著述考據多不精如翰墨全書以彭思永爲明道母舅所謂氏族大全者尤甚如以趙明誠爲趙抃之子廣州十賢有李朝隱一作李尚隱因而訛爲李商隱今考中間所列朝代先後多顚倒失次如王導妾雷氏干預政事陳之張貴妃龔孔二嬪怙寵亡國而並入之女德則深爲不倫又如韋思廉劉奉林諸人旣别立仙之一目而張果姜識諸人亦以仙術顯名乃仍混入人物之中無所區别體例亦殊疎舛至每姓之末間附韻藻數語如洪韻龎洪涵洪翁韻仙翁塞翁之類旣與氏族不相闗涉且掛漏無取徒滋蛇足特捃摭尚爲廣博有其人爲史傳志乘所不詳而獨見於此者頗足以資旁證至於王氏有臨沂太原二派勾氏避宋高宗諱分作數姓蘭亭會詩名氏諸本之不同亦間附考訂寸有所長固未嘗無裨於藝苑也
</p>
<div class="section" id="title-4"><h2>
	名疑四卷<span class="jiazhu">河南巡撫採進本</span>
</h2></div>
<p class="em2">
	明陳士元撰士元有易象鈎解已著錄是書上自三皇下迄元代博採史傳及百家雜說凡古人姓名異字及更名更字與同姓名者皆彚萃之其中如以司馬遷諱談爲同遂謂談同一音以童烏爲揚雄小字以揚雄本姓楊字訛爲揚字之類間有訛誤又神仙鬼怪之名如吳剛姮娥豐隆屏翳神荼鬱壘等皆詳載之體例亦頗冗雜然其採摭繁富頗廣見聞如洞神部載三皇姓名列仙傳稱介子推姓王名光之類皆指駁其謬又據史記佞幸傳辨朱建傳誤閎孺爲閎籍孺據顔延之誄辨陶徵士名淵明字元亮亦皆有所根據存以備考固亦有資參證焉
</p>
<div class="section" id="title-5"><h2>
	荆川稗編一百二十卷<span class="jiazhu">内府藏本</span>
</h2></div>
<p class="em2">
	明唐順之編順之有廣右戰功錄已著錄是編義例畧仿章如愚山堂考索薈萃羣言區分類聚其大旨欲使萬事萬物畢貫通於一書故鉅細兼陳門目浩博始之以六經終之以六官六經所不能盡則條次以九流諸家之學術凡爲類二十有七六官所不能盡則賅括以厯代之史傳凡爲類二十有五其門人左烝先爲之考校付梓烝没而書多殘缺茅一相復加釐正刋行所引書名人名原本錯互不合者一相亦爲訂正然卷帙旣繁檢校難徧牴牾舛駁尚往往而有如程大昌詩議在所撰考古編中而乃以爲出自新安文獻志正諫本說苑篇名而標之爲論林泉高致集所載荆浩山水賦李成山水訣乃其人所自作而槩以爲出郭思之手敖陶孫字器之而訛作孫器之陶九成輟耕錄天䦧之說與鑑戒無闗而濫引入宦者門中褚淵王儉雖身事二姓然不可謂之佞臣乃列其傳論於倖門此類不知爲原本之訛爲茅一相之竄亂玉瑕珠纇頗累全書特以其網羅本富涉獵攸資當語錄盛行之時尚不失爲徵實之學錄備多識之一助固亦無不可焉
</p>
<div class="section" id="title-6"><h2>
	萬姓統譜一百二十六卷<span class="jiazhu">直隸總督採進本</span>
</h2></div>
<p class="em2">
	明凌迪知撰迪知有左國腴詞已著錄是書以古今姓氏分韻編次略仿林寳元和姓纂以厯代名人履貫事蹟按次時代分隷各姓下又仿章定名賢氏族言行類藁名爲姓譜實則合譜牒傳記而共成一類事之書也古者族系掌於官故周禮小史定世系辨昭穆南史王僧虔傳稱司馬遷仿周譜以作年表其體皆旁行斜上是其制也戰國策稱智果别族於太史爲輔氏是周末法猶未改秦漢以下始私相記錄自世本以下纂述不一其存於今者惟林寳鄧名世鄭樵三家餘皆散佚然散見他書者尚可考見不過明世系辨流品而已迨乎南宋啟劄盛行駢偶之文務切姓氏於是錦繡萬花谷合璧事類各有類姓一門元人排韻氏族大全而下作者彌衆其合諸家之書勒爲一帙者則迪知此編稱賅備焉其中龎雜牴牾均所不免至於遼金元三史姓氏音譯失眞舛訛尤甚然蒐羅旣廣足備考訂故世俗頗行用之亦未可盡廢也書前别有氏族博考十四卷大旨皆本之氏族畧無大發明以其與原本相附而行今亦姑並錄之焉
</p>
<div class="section" id="title-7"><h2>
	喻林一百二十卷<span class="jiazhu">兩江總督採進本</span>
</h2></div>
<p class="em2">
	明徐元太撰元太字汝賢宣城人嘉靖乙丑進士官至刑部尚書是書採摭古人設譬之詞彚爲二編分十門毎門又各分子目凡五百八十餘類厯二十餘年而後成用心頗爲勤至其引書用程大昌演繁露之例皆於條下注明岀處併篇目卷第一一臚載亦迥異明人剽竊撦撏之習其自序稱閱書四百餘種而檢其所列書名實不逾半殆約舉其數未及詳核歟其中隨手摭拾亦往往不得本始如兒說宋人善辯者一條本出韓非子周人有仕不遇者一條本出王充論衡皆引藝文類聚懷金玉者至不生歸一條本出後漢書耿弇傳而引文選李善注頭白可期汗靑無日一條本出劉知幾史通而引事文類聚天寒即飛鳥走獸尚知相依一條本出沈約所作阮籍詠懷詩注而亦以爲李善此類頗多又如以杜預何休范甯爲漢人以陳壽爲魏人以李善爲隋人皆時代舛迕申培詩說天祿閣外史武侯心書之類皆明代僞書不能辨别廣成子本蘇軾從莊子摘出偶題此名乃别爲一書無能子云不知何代人皆未免失於疎畧然自六經以來即多以況譬達意而自古未有彚爲一書者元太是編實爲剏例其蒐羅繁富零璣斷璧均足爲掇文者沾丐之資是亦不可無一之書矣
</p>
<div class="section" id="title-8"><h2>
	經濟類編一百卷<span class="jiazhu">山東巡撫採進本</span>
</h2></div>
<p class="em2">
	明馮琦編琦字琢菴臨胊人萬曆丁丑進士官至禮部尚書諡文敏事蹟具明史本傳是編爲琦手錄之稿粗分門類琦没之後其弟瑗與其門人周家楝吳光儀稍爲排纂且刪其重複定爲帝王政治儲宮宮掖臣諫諍銓衡財賦禮儀樂文學武功邊塞刑罰工虞天地人倫人品人事道術物雜言二十三類大致與冊府元龜互相出入但冊府元龜惟隸事迹此則兼錄文章冊府元龜惟以史傳爲據此則諸子百家靡不捃拾體例少異耳其中採摭繁富頗爲賅洽史稱琦明習典故學有根柢此亦可見一斑惟此書旣非琦所手校其間所錄諸條瑗等有所損而弗能益故或詳或畧不盡均齊又離析合併未必一一得琦本意故分隸亦間有叅錯然網羅繁富大抵採自本書究非明人類書輾轉稗販者比惟編内所收皆義屬正大而道術類中有神妖諸瑣說物類中有寳鼎琴酒諸瑣事槩以體例頗屬蕪雜是則尺璧不免於微瑕大木不免於寸朽分別觀之可矣
</p>
<div class="section" id="title-9"><h2>
	同姓名錄十二卷錄補一卷<span class="jiazhu">浙江鮑士恭家藏本</span>
</h2></div>
<p class="em2">
	明余寅撰周應賔補寅有乙未私志應賔有九經考異皆已著錄自梁元帝始著古今同姓名錄一卷見於隋書經籍志唐陸善經元葉森遞相增益其後漸佚惟永樂大典有此書而庋置禁庭世無傳本寅因上據經史旁摭稗官起自洪荒訖於元代先成四卷應賔以其未備搜而廣之後寅又自續八卷凡應賔所不欲載者悉掇拾無遺二人間有互異者如丙吉寅謂當姓邴陳涉博士孔甲寅謂當作孔鮒之類其義以寅爲較長其他蒐採考覈訂訛辨異殊見賅博惟卷帙旣多不無疎謬如知傅霖有二矣而宋之撰刑統賦者不與焉知周密有二矣而宋之撰齊東野語者不與焉秦徐市之市音勿因訛爲福不與漢徐福同孔門鄭邦史諱邦因改爲國不與韓水工同漢之塞決河者王延世而削去世字宋之進事類賦者吳淑而易吳爲李甚至同地名同神名同樂名同鳥獸蟲名一槩錄之尤爲紊雜然梁元帝本書簡略陸善經葉森所續舛誤亦多此書捃摭詳備足裨考証固未可以晚出廢之也
</p>
<div class="section" id="title-10"><h2>
	說略三十卷<span class="jiazhu">浙江巡撫採進本</span>
</h2></div>
<p class="em2">
	明顧起元撰起元有金陵古金石考已著錄是編明史藝文志作六十卷考起元自序全書實止三十卷與此本相合蓋明史偶誤也其書雜採說部件繋條列頗與曾慥類說陶宗儀說郛相近故明史收入小說家類然詳考體例其分門排比編次之法實同類書但類書隷事此則纂言耳雖其中旁及二氏及參以怪異詭瑣之事嗜奇愛博不免駁雜然明代類書大抵剽竊餖飣無資實用起元所作尚頗有體裁凡所採摭大抵多出自本書不由販鬻其史別典述諸門尤爲有益於考證江南通志稱起元學問該博凡古今成敗人物賢否諸曹掌故無不通曉亦可見其梗槩云
</p>
<div class="section" id="title-11"><h2>
	天中記六十卷<span class="jiazhu">直隸總督採進本</span>
</h2></div>
<p class="em2">
	明陳耀文撰耀文有經典稽疑已著錄是編乃其類事之書以所居近天中山故題曰天中記世所行本皆五十卷卷端亦不題次第草畧殊甚蓋初刻未竟之本惟此本作六十卷與明史藝文志合乃耀文之完書也明人類書大都没其出處至於凴臆增損無可徵信此書援引繁富而皆能一一著所由來體裁較善惟所標書名或在條首或在條末爲例殊不畫一又第一卷内篇目已畢復綴以張衡靈憲一篇編次亦無條理然有明一代稱博洽者推楊愼後起而與之爭者則惟耀文所學雖駁雜不純而見聞終富故所採自九流毖緯以逮僻典遺文蒐羅頗廣實可爲多識之資每條間附案語如玉篇廣韻之解誕字爲生水經注之以苖茨堂爲茅茨堂世說注以錢唐爲錢塘唐逸史之記孫思邈年代舛錯新唐書之載安祿山死日乖互皆爲抉摘其失又向來類書之沿訛者如合璧事類以狄兼謩爲魏謩錦繡萬花谷以浮圖泓爲一行事文類聚以劉漑爲到漑萬卷菁華以晉建元元年爲漢武帝孔氏續六帖以三陽宮爲逭暑宮皆一一辨證尤能於隸事之中兼資考據爲諸家之所未及范守已曲洧新聞謂是書鶴門無浮邱翁王子晉丁令威徐亞卿四事浦門無靑浦黃浦等水頗譏其漏郭孔太書傳正誤亦謂其失載紫薇苑夫天下事物無窮一書卷帙有限自有類書以來未有兼括無遺者太平御覽卷帙盈千所未錄者尚不知凡幾況此五六十卷之書乎是固不足爲耀文病也
</p>
<div class="section" id="title-12"><h2>
	圖書編一百二十七卷<span class="jiazhu">河南巡撫採進本</span>
</h2></div>
<p class="em2">
	明章潢撰潢有周易象義已著錄是編取左圖右書之意凡諸書有圖可考者皆彚輯而爲之說一卷至十五卷爲經義十六卷至二十八卷爲象緯曆算二十九卷至六十七卷爲地理六十八卷至一百二十五卷爲人道一百二十六卷爲易象類編一百二十七卷爲學語多識此二卷與圖譜無涉别綴於末蓋玉海附錄諸書例也其門人萬尚前序稱是編肇於嘉靖壬戌成於萬曆丁丑考潢年譜乃稱萬曆五年丁丑論世編成又稱萬曆十三年乙酉出圖書編與鄧元錫函史相證然則初名論世編後乃改此名矣明人圖譜之學惟此編與王圻三才圖會號爲巨帙然圻書門目瑣屑排纂冗雜下至奕棋牙牌之類無所不收不及潢書之體要其所繫諸說亦皆捃掇殘剩未晰源流甚至軍器類中所列鞭鐧二圖稱鞭爲尉遲敬德所用鐧爲秦叔寳所用雜採齊東之語漫無考證亦不及潢書之引據古今詳賅本末雖儒生之見持論或涉迂拘然採摭繁富條理分明浩博之中取其精粹於博物之資經世之用亦未嘗無百一之裨焉
</p>
<div class="section" id="title-13"><h2>
	駢志二十卷<span class="jiazhu">浙江巡撫採進本</span>
</h2></div>
<p class="em2">
	明陳禹謨撰禹謨有經籍異同已著錄是書取古事之相類者比而錄之對偶標題而各注其所出於條下不立門目但以甲至癸十干爲序而大較以類相從其中嗜博愛奇務盈卷帙如晏子宅晏子冡蘇秦宅蘇秦冡之類古來有宅有冢者豈能徧收秦趙高爲丞相漢趙髙爲太守之類古來同姓名者更難悉數又如平仲君遷乃吳都賦之本文橘不踰淮貉不踰汶乃考工記之成語因而採爲駢句名爲隸事實則鈔胥齊梁來儷偶之文亦恐罄竹難盡至於癸部所載及於經典一字之異同如浴乎沂沿乎沂詠而歸詠而饋則經典釋文且將全錄矣然所採旣繁所儲遂富或一言而出典各殊或兩事而行踪相近多可以考證異同辨別疑似其中間有考證如漢高帝母温姓駁司馬貞依托班固碑之類雖未必果確亦可存備一說大抵簡核不及趙崇絢之雞肋而博贍則勝方中德之古事比也
</p>
<div class="section" id="title-14"><h2>
	山堂肆考二百二十八卷補遺十二卷<span class="jiazhu">江蘇巡撫採進本</span>
</h2></div>
<p class="em2">
	明彭大翼撰大翼字雲舉又字一鶴揚州人是書有萬曆乙未廖自伸序稱其冠軍諸生者廿有餘年竟不得一登賢書其弟大翺序則稱其宦游百越凌儒序亦稱其浩然解組杜門海上則又嘗隸仕籍其嘗爲何官則不可得詳矣據卷端凡例是書成於萬曆乙未浸淫散佚越二十餘年至萬曆已未其孫壻張㓜學乃尋繹舊聞踵事増定遂成完帙則㓜學又有所附益不盡大翼之舊本也<span class="jiazhu">案焦竑序作於乙未已稱㓜學増定與凡例不符疑坊本翻刻訛己爲乙</span>凡分宫商角徵羽五集如趙璘因話錄例然璘書於五音之義各有所取大翼此書則臣職一門割隷宫商二集親屬一門割隸商角二集無所分别特以紀其部帙如甲稿乙稿之類而已中分四十五門門又各分子目大致與他類書相等惟卉原訓草而以草卉標題似乎字複然考沈約詩有勿言草卉賤幸宅天地中語則自有出典未可議也又道教神仙分爲二部與他類書亦稍别考漢志道家神仙家原自分别則亦古義矣所收雖多掇拾羣籍不盡採自本書而網羅繁富存之亦足備叅考焉
</p>
<div class="section" id="title-15"><h2>
	古儷府十二卷<span class="jiazhu">江蘇巡撫採進本</span>
</h2></div>
<p class="em2">
	明王志慶編志慶字與游崑山人天啟丁卯舉人是書以六朝唐宋駢體足供詞藻之用者採摭英華分類編輯其漢魏賦頌之類雖非四六而典實博麗已開對偶之漸者亦併取焉分十八門曰天文曰地理曰歲時曰帝王曰宮掖曰儲宮曰帝戚曰人曰職官曰禮曰樂曰道術曰文學曰武功曰居處曰恩賚曰物類子目凡一百八十有二大槩仿歐陽詢藝文類聚之例或載全篇或存節本與他類書割裂餖飣僅存字句者不同所引止於宋以前又皆從各總集別集採出亦不似明人類書輾轉稗販冗瑣舛訛惟間收玉海所載偶句稍爲猥雜以例推之則吳淑事類賦將全部收入乎幸其偶一見之故尚不甚爲累也
</p>
<div class="section" id="title-16"><h2>
	廣博物志五十卷<span class="jiazhu">浙江汪啟淑家藏本</span>
</h2></div>
<p class="em2">
	明董斯張撰斯張有吳興備志已著錄晉張華傅物志世所傳本眞僞相淆簡略亦甚南宋李石嘗續其書雖旁摭新文尚因仍舊目斯張從而廣之遂全改華之體例變爲分門隸事之書凡分大目二十有二子目一百六十有七所載始於三墳迄於隋代詳畧互見未能首尾賅貫其徵引諸書皆標列原名綴於每條之末體例較善而中間亦有舛駁者如太平御覽太平廣記皆採摭古書原名具在乃斯張所引凡出自二書者往往但題御覽廣記之名而没所由來殊爲不明根據又圖經不言某州地志不言某代隨意剽掇亦頗近於稗販三墳爲毛漸僞撰漢雜事秘辛爲楊愼贋作世所共知乃好異喜新雜然並載更不免疎於持擇至若孔疏鄭箋牽連滿幅道經釋典採錄盈篇愛博貪多尤傷枝蔓然其蒐羅旣富唐以前遺文墜簡裒聚良多在明代諸類書中固猶爲近古矣
</p>
<div class="section" id="title-17"><h2>
	御定淵鑑類函四百五十卷
</h2></div>
<p class="em2">
	康熙四十九年聖祖仁皇帝御定類書自皇覽以下舊本皆佚其存於今者惟北堂書鈔藝文類聚初學記六帖爲最古明俞安期刪其重複合併爲一又益以韓鄂歳華紀麗而稍採杜佑通典以補所闕命曰唐類函六朝以前之典籍頗存梗槩至武德貞觀以後僅附見題詠數篇故實則槩不及焉考輟耕錄載趙孟頫之言謂作詩纔使唐以下事便不古其言已稍過當明李夢陽倡復古之說遂戒學者無讀唐以後書夢陽嘗作黃河水繞漢宮牆一篇以末句用郭汾陽字涉於唐事遂自削其稿不以入集安期編次類書以唐以前爲斷蓋明之季年猶多持七子之餘論也然詩文隸事在於比例精切詞藻典雅不必限以時代漢去戰國不遠而詞賦多用戰國事六朝去漢不遠而詞賦多用漢事唐去六朝不遠而詞賦多用六朝事今距唐幾千年距宋元亦數百年而曰唐以後事不可用豈通論歟况唐代類書原下括陳隋之季知事關勝國即屬舊聞旣欲蒐羅理宜賅備又豈可横生限斷使文獻無徵是以我聖祖仁皇帝特命儒臣因安期所編廣其條例博採元明以前文章事跡臚綱列目薈爲一編務使遠有所稽近有所考源流本末一一燦然計其卷數雖僅及太平御覽之半然御覽以數頁爲一卷此則篇帙旣繁兼以密行細字計其所載實倍於御覽蓋自有類書以來如百川之歸巨海九金之萃鴻鈞矣與佩文韻府駢字類編皆亘古所無之巨製不數宋之四大書也
</p>
<div class="section" id="title-18"><h2>
	御定駢字類編二百四十卷
</h2></div>
<p class="em2">
	康熙五十八年聖祖仁皇帝勅撰雍正四年告成世宗憲皇帝製序頒行謹案唐以來隸事之書以韻爲綱者自顔眞卿韻海鏡源而下所採諸書皆齊句尾之一字而不齊句首之一字惟林寶元和姓纂鄧椿古今姓氏書辨證元人排韻事類氏族大全以四聲二百六部分隸諸姓於覆姓齊其首一字使以類從然皆書中之變例非書中之通例也淩迪知萬姓統譜隨姓列名體例畧如韻府然亦以首一字排比其人非記事纂言之比也我聖祖仁皇帝天裁獨運始剏造是編俾與佩文韻府一齊尾字一齊首字互爲經緯相輔而行凡分十有二門曰天地曰時令曰山水曰居處曰珍寶曰數目曰方隅曰采色曰器物曰草木曰鳥獸曰蟲魚又補遺一門曰人事所隸標首之字凡一千六百有四每條所引以經史子集爲次與佩文韻府同而引書必著其篇名引詩文必著其原題或一題而數首者必著其爲第幾首體例更爲精密學者據是兩編以考索舊文隨舉一字應手可檢較他類書門目紛繁每考一事往往可彼可此猝不得其部分者其披尋之難易固迥不侔矣
</p>
<div class="section" id="title-19"><h2>
	御定分類字錦六十四卷
</h2></div>
<p class="em2">
	康熙六十一年聖祖仁皇帝御定皆採掇成語裁爲駢偶分類編輯毎類以二字三字四字爲次各詳引原書注於條下考類書全用對句始於隋杜公瞻之編珠然其書隋志唐志皆不載至宋志始著錄而宋人無引用者亦無舊刻舊鈔流傳於世至康熙中乃有高士奇家刋本頗疑依託其灼然可徵者當自初學記之事對始然亦僅每門之内載有數條非全部如是其全部對句者以楊愼謝華啟秀爲稍博然捃摭未富篇帙無多標新異則有餘備採用則不足也是編所錄皆石渠天祿之珍藏旣多未睹之秘又仰遵訓示體例詳明翦裁皆得其菁華配隸務權其銖兩遇麗句可供文藻而單詞不可駢連者寧各依字數附綴於末謂之備用而不强爲之湊泊是以抽黃對白巧若天成合璧分璋詞如已出昔宋人四六喜綴成句一篇之内不過數聯而已宋人詩話又喜稱巧對如帶眼琴心殺青生白之類一集之内亦不過數聯而已至於累牘連篇集爲巨帙無一字一句之不工則自古以來未有逾於此編者矣
</p>
<div class="section" id="title-20"><h2>
	御定子史精華一百六十卷
</h2></div>
<p class="em2">
	康熙末聖祖仁皇帝勅修雍正五年世宗憲皇帝御定頒行四庫之中惟子史最爲浩博亦最爲蕪雜蓋紀傳編年以外凡稗官野記皆得自託於史儒家以外凡異學方技皆得自命爲子學者雖病其冗濫而資考證廣學問者又錯出其中不能竟廢卷帙所以日繁也或寒門細族艱於購求或僻壤窮鄉限於耳目則涉覽有所不能徧或貪多務得不別瑕瑜或嗜異喜新偏矜荒誕則持擇有所不能精於是刪纂之學興焉然摘錄之本如庾仲容之子鈔<span class="jiazhu">案子鈔世無傳本其文散見永樂大典中</span>馬總之意林簡畧不詳錢端禮之諸史提要疎陋寡緖楊侃之兩漢博聞林鉞之漢雋偏舉不全即洪邁之經子法語諸史精語呂祖謙之十七史詳節亦未爲善本明人所輯叢脞彌甚益自鄶無譏聖祖仁皇帝嘉惠藝林特命纂輯此編俾其知津逮分三十類子目二百八十凡名言雋句採掇靡遺大書以標其精要分注以詳其首尾原原本本條理秩然繁簡得中翦裁有法守兹一帙可以富擬百城於子史兩家誠所謂披沙而簡金集腋而爲裘矣
</p>
<div class="section" id="title-21"><h2>
	御定佩文韻府四百四十四卷
</h2></div>
<p class="em2">
	康熙五十年聖祖仁皇帝御定考唐書藝文志載顔眞卿韻海鏡源二百卷釋皎然陪顔使君修韻海畢東溪泛舟餞諸文士詩有外史刋新韻中郞定古文菁華兼百氏縑雅備三墳句其自註又有魯公著書依切韻起東字脚語然則分韻隸事始自眞卿今其書不傳宋元間作者頗夥謂之詩韻<span class="jiazhu">語詳韻府羣玉條下</span>其傳於今者惟韻府羣玉爲最古至明又有五車韻瑞然皆疎漏不完舛訛相踵楊愼作韻藻朱彝尊作韻粹其子昆田又作三體摭遺皆欲補陰氏凌氏之闕而仍未賅備是以我聖祖仁皇帝特詔儒臣蒐羅典籍輯爲是編毎字皆先標音訓所隸之事凡陰氏凌氏書所已採者謂之韻藻列於前兩家所未採者別標増字列於後皆以兩字三字四字相從而又各以經史子集爲次其一語而諸書互見者則先引最初之書而其餘以次註於下又別以事對摘句附於其末原本不標卷第但依韻釐爲一百六卷而中分子卷二十有四今以篇頁繁重編爲四百四十四卷自有韻府以來無更浩博於是者俯視陰氏凌氏之書如滄海之於蠡勺矣考康熙五十九年大學士王掞等恭製韻府拾遺序有曰佩文韻府書成卷帙一百有六間諸臣分纂之時毎繕初稿先呈御覽我皇上十行並下點摘闕遺舉凡六經奥義箋詁之所難通四部僻書棗梨之所未鋟莫不親加批乙宣付諸臣再三稽考雖諸臣衆手合作之書實我皇上一心裁定之書也云云蓋由聖學高深爲千古帝王所未有故是書博贍亦千古著述所未有也
</p>
<div class="section" id="title-22"><h2>
	御定韻府拾遺一百十二卷
</h2></div>
<p class="em2">
	康熙五十五年聖祖仁皇帝御定以抬佩文韻府之遺也佩文韻府凡一萬八千餘頁藝林傳布已浩若望洋而睿慮周詳猶恐滄海之兼收或有涓流之未會故特命搜奇抉秘續輯是書其分韻悉準前編其所補則爲例有四凡前編所有之字則惟増韻書之音切如一東之東字注唐韻正韻德紅切集韻韻會都籠切是也凡前編未收之字從他韻増入者則兼注音義如二冬之𦟛字注廣韻丑凶切集韻癡凶切並音蹱與傭同集韻均也直也又注照廣韻増人是也其文句典故爲前編所未載者謂之補藻東字下引禹貢北東諸條是也前編已載而所注未備者謂之補注東字下引周易折中集說居東諸條是也蒐羅賅備體例詳明大學士王掞等恭製序文所謂舉大而及其細則拾遺爲韻府之支流附少以成其多則拾遺爲韻府之全璧也聖人制事精益求精不留絲毫之欠闕此亦一端矣舊本不標卷第與佩文韻府同今以一韻爲一卷其篇頁稍多者分六子卷爲一百十有二卷
</p>
<div class="section" id="title-23"><h2>
	格致鏡原一百卷<span class="jiazhu">江蘇巡撫採進本</span>
</h2></div>
<p class="em2">
	國朝陳元龍撰元龍字廣陵海寧人康熙乙丑進士厯官文淵閣大學士諡文簡是編乃其類事之書其曰格致鏡原者自昔類書大抵縷陳舊蹟與史傳相參或臚列典章與會要相佐此所採輯分三十類曰乾象曰坤輿曰身體曰冠服曰宫室曰飮食曰布帛曰舟車曰朝制曰珍寳曰文具曰武備曰禮器曰樂器曰耕織器物曰日用器物曰居處器物曰香奩器物曰燕賞器物曰玩戲器物曰穀曰蔬曰木曰草曰花曰果曰鳥曰獸曰水族曰昆蟲皆博物之學故曰格致又每物必溯其本始略如事物紀原故曰鏡原也其採擷極博而編次具有條理又以明人類書多不載原書之名攘古自益因各考訂所出必繋以原書之名雖所據或間出近代之本不能盡泝其原而體例秩然首尾貫串無諸家叢冗猥雜之病亦庶幾乎稱精核矣其書爲康熙戊子丁亥間元龍歸養時所作後官廣西巡撫乃刋行之於粤中云
</p>
<div class="section" id="title-24"><h2>
	讀書紀數畧五十四卷<span class="jiazhu">内府藏本</span>
</h2></div>
<p class="em2">
	國朝宫夢仁編夢仁字定山泰州人康熙戊戌進士官至福建巡撫康熙四十六年聖駕南巡夢仁方罷官里居因恭迎六御以此書奏呈御覽得旨刊行遂併板繳進至今存貯於内府亦儒生之榮遇也前冠以奏摺二通摺稱五十二卷此本實五十四卷或鋟木時析其兩卷歟其書分天地人物四大綱天部分子目四地部分子目十人部分子目二十九物部分子目十一凡諸書所載故實有數可紀者各以類從大抵以王應麟小學紺珠張九韶羣書拾唾爲藍本而稍摭宋元明事附益之較二家之書頗爲賅備每類先標目錄亦較二家之書爲易檢尋雖載籍極博未能包括無遺所載諸事又或不注所出然凡例稱數之可紀旣數不勝數而汗牛充棟之書更難盡讀兹不過就耳目所及見聞懼其畧而弗詳故名之曰畧又稱題下必注某書示不忘本也其間多有不注者大約世所習見之書亦或鈔時偶忘若原本所未注則彼先失記相沿已久且難徧考云云則夢仁固已自言之無庸執以相病矣
</p>
<p class="margin2">
	謹案倪國璉康濟錄仰蒙皇上勅内直諸臣重爲刪潤併賜嘉名官爲刋板故列於官撰諸書之中此書雖板貯内府而旣非官撰亦非官刋不過與馬驌繹史同例故仍以作者時代爲次
</p>
<div class="section" id="title-25"><h2>
	花木鳥獸集類三卷<span class="jiazhu">兩淮馬裕家藏本</span>
</h2></div>
<p class="em2">
	國朝吳寳芝撰寳芝石門人是書集花木鳥獸故實分門臚列原本卷端題臣吳寳芝恭纂字當爲經進之本也上卷凡四十三目中卷凡四十二目下卷凡二十五目皆採掇舊文以供詞藻之運用旁及稗官小說下至詩詞佳句無不博引大旨主於湔滌陳因蒐羅新頴較諸家類書所載蹊徑頗殊中間如三國典畧瑞應圖字說等書久已佚亡亦不免輾轉稗販之獘然搜奇抉異出於獨得者居多蓋清異錄之支流而全芳備祖之餘派也卷帙無須而轉以少勝固勝於連篇累牘數見不鮮者矣
</p>
<div class="section" id="title-26"><h2>
	別號錄九卷<span class="jiazhu">浙江鮑士恭家藏本</span>
</h2></div>
<p class="em2">
	國朝葛萬里撰萬里號夢航崑山人其書取宋金元明人別號以下一字分韻編輯宋金元人共一卷明人八卷時彌近者彌易詳也考錢曾讀書敏求記載有宋淳祐間錢塘徐光浦自號錄一卷載當代名公鉅卿騷人墨士之號譚友聞序之其本爲元至正間華亭孫道明所鈔今未之見萬里此書蓋仿其例而廣之者也古人冠而稱字年過五十稱伯仲而已至左傳所載子産子美至於兩字並行已難辨識然猶無別號戰國策有寒泉子其爲氏爲號不可考商山四皓皆自有名姓而又有黃綺諸稱其別號之所昉乎自唐以後名目彌繁萬里序稱盛於南宋濫於明見者莫知爲誰誠爲確論惟其體例苟簡每韻惟第一人標兩字以下皆但標一字驟觀殊不了了又宋金元但註時代明人則兼註爵里而爵止兩字里止一字亦費推求其中如坡韻收蘇軾之東坡而翁韻乃遺歐陽修之醉翁失之眉睫亦多遺漏要其採摭之勤實足以資考據雖似瑣屑而於史學有補楊萬里之於院吏固時得一字師也
</p>
<p class="em2">
	右類書類六十四部六千九百七十三卷皆文淵閣著錄
</p> 



</div></body></html>