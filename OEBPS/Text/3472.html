<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷五十七·史部十三（傳記類一）</title></head><body><div id="text">

<p>
<strong>欽定四庫全書總目卷五十七</strong>
</p>
<div class="section" id="title-0"><h1>
	史部十三
</h1><hr/></div>
<div class="section" id="title-1"><h2>
	傳記類一
</h2></div>
<p class="em2">
	紀事始者稱傳記始黃帝此道家野言也究厥本源則晏子春秋是即家傳孔子三朝記其記之權輿乎裴松之註三國志劉孝標註世說新語所引至繁蓋魏晉以來作者彌夥諸家著錄體例相同其參錯混淆亦如一軌今略爲區別一曰聖賢如孔孟年譜之類二曰名人如魏鄭公諌錄之類三曰總錄如列女傳之類四曰雜錄如驂鸞錄之類其杜大圭碑傳琬琰集蘇天爵名臣事略諸書雖無傳記之名亦各核其實依類編入至安祿山黃巢劉豫諸書旣不能遽削其名亦未可薰蕕同器則從叛臣諸傳附載史末之例自爲一類謂之曰别錄
</p>
<div class="section" id="title-2"><h2>
	孔子編年五卷<span class="jiazhu">浙江范懋柱家天一閣藏本</span>
</h2></div>
<p class="em2">
	舊本題宋胡舜陟撰考書首有紹興八年舜陟序乃自靜江罷歸之日命其子仔所撰非舜陟自作也舜陟字汝明績溪人大觀三年進士靖康間官侍御史南渡初知廬州有禦寇功更歷數鎭最後爲廣西經略使欲爲秦檜父建祠高登不可因劾登以媚檜會以他事忤檜意亦逮治死於獄事蹟具宋史本傳仔字元任後流寓吳興嘗輯詩話行於世即所謂苕溪漁隱者是也是書輯錄孔子言行以論語春秋三傳禮記家語史記諸家所載按歲編排體例亦如年譜其不曰年譜而曰編年尊聖人也自周秦之間䜟緯雜出一切詭異神怪之說率托諸孔子大抵誕謾不足信仔獨依据經傳補尋事實大旨以論語爲主而附以他書其採掇頗爲審愼惟諸書紀錄聖言不能盡載其歲月仔旣限以編年不免時有牽合如左氏襄公二十一年鄭人游鄉校傳仲尼聞是語也云云杜預注謂仲尼於是十歲長而後聞之知孔子爲此言不當在是年也仔乃繫其事於十歲之下殊爲疎舛又禮記儒行篇對魯哀公云云則繫之六十八歲哀公問篇大禮何如云云則又繫之七十二歲不知何所據而云然此類尤失於穿鑿然由宋迄元明集聖蹟者其書日多亦猥雜日甚仔所論次猶爲近古故錄冠傳記之首以見濫觴所自焉
</p>
<div class="section" id="title-3"><h2>
	東家雜記二卷<span class="jiazhu">浙江范懋柱家天一閣藏本</span>
</h2></div>
<p class="em2">
	宋孔傳撰傳字世文至聖四十七代孫建炎初隨孔端友南渡遂流寓衢州紹興中官至右朝議大夫知撫州軍州事兼管內勸農使封仙源縣閒國男是編成於紹興甲辰上卷分九類曰姓譜曰先聖誕辰諱日曰母顏氏曰娶亓官氏曰追封諡號曰歷代崇封曰嗣襲封舜沿改曰改衍聖公曰鄉官下卷分十二類曰先聖廟曰手植檜曰杏壇曰後殿曰先聖小影曰廟栢曰廟中古碑曰本朝御製碑曰廟外古跡曰齊國公墓曰祖林古跡曰林中古碑其時去古未遠舊跡多存傳又生長仙源事皆目睹故所記特爲簡核前有孔子生年月日考異一篇末題淳祐十一年辛亥秋九月戊午朔去疾謹書末有南渡廟記一篇題寶祐二年二月甲子汝騰謹記二人宋宗室子故皆不署姓去疾稱舊有尹梅津跋此本無之而後有淳熙元年葉夢得跋蓋三篇皆重刻所續入也去疾考中歷駁諸家之誤而以爲春秋用夏正定孔子生於十月二十一日卒於四月十八日其說殊謬殆由是時理宗崇重道學胡安國傳方盛行故去疾據以爲說歟錢曾讀書敏求記曰壬戌冬日葉九來過芳草堂云有宋槧本東家雜記因假借繕寫此書爲先聖四十七代孫孔傳所編首列杏壇圖說記夫子車從出國東門因觀杏壇歷級而上顧弟子曰茲魯將臧文仲誓將之壇也覩物思人命琴而歌其歌曰寒暑往來春復秋夕陽西去水東流將軍戰馬今何在野草閑花滿地愁考諸家琴史俱失載附錄於此詳其語意未知果爲夫子之歌否也云云按此歌僞妄不辨而明曾乃語若存疑蓋其平生過尊宋本之失然曾云三卷此本實二卷曾云首列杏壇圖說此本杏壇爲下卷第三篇且有說無圖亦無此歌不知曾所見者又何本也其或誤記歟
</p>
<p class="em2">
	右傳記類聖賢之屬二部七卷皆文淵閣著錄
</p>
<p class="margin2">
	案以上所錄皆聖蹟也以存目之中有諸賢之敘錄名統於一故總標曰聖賢
</p>
<div class="section" id="title-4"><h2>
	晏子春秋八卷<span class="jiazhu">編修勵守謙家藏本</span>
</h2></div>
<p class="em2">
	舊本題齊晏嬰撰晁公武讀書志嬰相景公此書著其行事及諫諍之言崇文總目謂後人採嬰行事爲之非嬰所撰然則是書所記乃唐人魏徵諫錄李絳論事集之流特失其編次者之姓名耳題爲嬰者依託也其中如王士禎池北偶談所摘齊景公圉人一事鄙倍荒唐殆同戯劇則妄人又有所竄入非原本矣劉向班固俱列之儒家中惟柳宗元以爲墨子之徒有齊人者爲之其旨多尚兼愛非厚葬久䘮者又往往言墨子聞其道而稱之薛季宣浪語集又以爲孔叢子詰墨諸條今皆見晏子書中則嬰之學實出於墨蓋嬰雖略在墨翟前而史角止魯實在惠公之時見呂氏春秋仲春記當染篇故嬰能先宗其說也其書自史記管晏列傳已稱爲晏子春秋故劉知幾史通稱晏子虞鄉吕氏陸賈其書篇第本無年月而亦謂之春秋然漢志惟作晏子隋志乃名春秋蓋二名兼行也漢志隋志皆作八篇至陳氏晁氏書目乃皆作十二卷蓋篇帙已多有更改矣此爲明李氏綿眇閣刻本內篇分諫上諫下問上問下雜上雜下六篇外篇分上下二篇與漢志八篇之數相合若世所傳烏程閔氏刻本以一事而內篇外篇複見所記大同小異者悉移而夾註內篇下殊爲變亂無緒今故仍從此本著錄庶幾猶略近古焉
</p>
<p class="margin2">
	按晏子一書由後人摭其軼事爲之雖無傳記之名實傳記之祖也舊列子部今移入於此
</p>
<div class="section" id="title-5"><h2>
	魏鄭公諫錄五卷<span class="jiazhu">浙江鮑士恭家藏本</span>
</h2></div>
<p class="em2">
	唐王方慶撰方慶名綝以字行其先自丹陽徙咸陽武后時官至鸞臺侍郎同鳳閣鸞臺平章事終於太子左庶子封石泉縣公諡曰貞事蹟具新唐書本傳此書前題尚書吏部郎中蓋高宗時所居官本傳不載史文脫畧也傳稱方慶博學練朝章著書二百餘篇此乃所錄魏徵事蹟唐書㙯文志以爲魏徵諫事司馬光通鑑書目以爲魏玄成故事標題互異惟洪邁容齋隨筆作魏鄭公諌錄與此相合方慶在武后時嘗以言悟主召還廬陵後建言不斥太子名以示復位之漸皆人所難能蓋亦思以伉直自見者故於徵諫爭之語摭錄最詳司馬光通鑑所記徵事多以是書爲依据其未經採錄者亦皆確實可信足與正史相參証元至順中翟思忠又嘗作續錄二卷世罕流傳明蘇州彭年採通鑑唐書補爲一卷今思忠所續錄二卷已於永樂大典內裒輯成編年書寥寥數條殊爲贅設今故刪年所補不復附綴此書之末焉
</p>
<div class="section" id="title-6"><h2>
	李相國論事集六卷<span class="jiazhu">浙江孫仰曾家藏本</span>
</h2></div>
<p class="em2">
	舊本題曰李深之文集唐李絳撰深之絳字也隴西人擢進士補渭南尉歷中書門下平章事事蹟具新唐書本傳今考其書乃唐史官蔣偕編絳奏議之文與論諫之事雖以集名實魏徵諫錄之類也前有大中五年偕自序稱今中執法夏侯公授余以公平生所論諫凡數十事其所爭皆磊磊有直臣風槪讀之令人激起忠義始自內廷終於罷相次成七篇著之東觀目爲李相國論事集云云其說本明此本標題殆後人傳寫所妄改歟偕序稱七篇今佚其一所存惟爲翰林學士時四十六事爲戶部侍郎時四事爲宰相時十五事共六十五條敘事朴拙頗乏文采謝狀賀表之類雜錄其間多與論諫無關又批答賀屏風一條宣示李栻密疏一條盛夏對宰臣一條皆憲宗之事尤與絳無涉編次蕪雜亦乖體例然遺聞舊事紀錄頗詳多新舊唐書所未載亦足以備考核王楙野客叢書引其救鄭絪一條論採擇良家子一條謂足補唐書之踈葉夢得避暑錄話引其論吐突承璀安南寺碑樓一條訂唐書之誤是亦有裨史事之一證矣陸游集有此書跋稱舊有兩本其一本七卷無序其一本一卷史官蔣偕作序以序考之偕所序蓋七卷者今一卷之本未見而此爲七卷之殘本乃有偕序豈後人以游跋更正歟
</p>
<div class="section" id="title-7"><h2>
	杜工部年譜一卷<span class="jiazhu">江蘇巡撫採進本</span>
</h2></div>
<p class="em2">
	宋趙子櫟撰子櫟字夢授太祖六世孫元祐六年進十紹興中官至寶文閣直學士事蹟具宋史本傳子櫟與魯訔均紹興中人然子櫟撰此譜時似未見訔譜故篇中惟辨吕大防謂甫生於先天元年之誤考宋人所作甫年譜又有蔡興中黃鶴二家皆以甫五十九歲爲大曆庚戌獨子櫟持異議以爲卒於辛亥之冬不知辛亥甫年六十且子櫟以五年庚戌晩秋長河送李十二爲甫絶筆甫生平著述不惙若以六年冬暴疾卒何至一年之內竟無一詩此又其不確之証也其所援引亦簡略不及魯譜之詳以其舊本而存之以備參考焉爾
</p>
<div class="section" id="title-8"><h2>
	杜工部詩年譜一卷<span class="jiazhu">江蘇巡撫採進本</span>
</h2></div>
<p class="em2">
	宋魯訔撰訔字季欽嘉興人官至福建提點刑獄公事周必大平園集有訔墓誌述其官階始末甚詳諸書或云字季卿或云海鹽人或云仕至太府卿皆誤也訔曾注杜詩今存者惟此譜篇首有訔編次杜工部詩序末有王士禎跋謂甫年譜創始於吕汲公大防訔以甫生於睿宗先天元年壬子卒於大曆五年庚戌蓋承吕譜之舊也考甫生卒之歲諸書往往錯互舊唐書謂甫卒於永泰二年永泰在大曆之前甫詩有大曆三年以下諸作則舊書爲誤王觀國辨之是也然觀國云甫生於先天元年癸丑卒於大曆五年辛亥不知癸丑乃先天之二年即開元元年辛亥乃大曆六年則觀國亦未深考矣元稹作甫墓誌云享年五十九王洙原叔注子美詩序曰大曆五年甫下峽入湖南游衡山寓居耒陽五年夏一夕醉飽卒大曆五年爲庚戌歲上距先天元年壬子適五十有九年則甫生於壬子無疑訔此譜根據吕譜未嘗誤也姚桐壽樂郊私語云杜少陵集自游龍門至過洞庭詩目次第爲季卿編定一循少陵平生行跡可以見其詩法近時滏陽張氏吳江朱氏所注杜詩其年譜大率仿此而推拓之知密於趙子櫟譜多矣雖間有附會又烏可以一眚掩乎
</p>
<div class="section" id="title-9"><h2>
	紹陶錄二卷<span class="jiazhu">江蘇巡撫採進本</span>
</h2></div>
<p class="em2">
	宋王質撰質有詩總聞已著錄質於淳熙中奉祠山居以陶潛陶弘景皆棄官遺世其同時唐汝舟鹿何可繼其風因作此書上卷載栗里華陽二譜而各摘其遺文遺事爲題別爲詞以咏之下卷紀唐鹿事而附以林居咏物之詩其曰山友詞者皆咏山鳥曰水友詞者皆咏水鳥曰山友續詞者皆咏山草曰水友續詞者皆咏水草曰山水友續詞者則雜咏禽蟲諸物蓋質以耿直忤時阨於權倖晩歲欲絶人逃世故以鳥獸草木爲友蓋亦發憤之作舊於雪山集外別行國朝康熙中商邱宋犖嘗摘錄其山友諸詞分爲五卷改題曰林泉結契亦取其有寄懐塵外之致也今觀錄中諸作雖惟意所云往往不甚入格然人品旣高神思自別誦其詞者賞之於酸鹹之外可矣
</p>
<div class="section" id="title-10"><h2>
	金陀稡編二十八卷續編三十卷<span class="jiazhu">兩淮鹽政採進本</span>
</h2></div>
<p class="em2">
	宋岳珂撰珂有九經三傳沿革例已著錄是編爲辨其祖岳飛之冤而作珂别業在嘉興金陀坊故以名書稡編成於嘉定戊寅續編成於紹定戊子稡編凡高宗宸翰三卷鄂王行實編年錄六卷鄂王家集十卷籲天辨誣五卷天定錄三卷籲天辨誣者記秦檜等之鍜鍊誣陷每事引當時記載之文如熊克中興小紀王明淸揮麈錄之類而珂各繫辨証天定錄者則飛經昭雪之後朝廷復爵褒封諡議諸事也續編凡宋高宗宸翰摭遺一卷絲綸傳信錄十一卷天定別錄四卷百氏昭忠錄十四卷絲綸傳信錄者飛受官制劄及三省文移劄付天定别錄者岳雲岳雷岳霖岳甫岳琛等辨誣復官告制劄及給還田宅諸制百氏昭忠錄者飛歷陣戰功及歷官政績經編於國史及宋人劉光祖等所作碑刻行實黃元振等所編事蹟以次彚敘者也其宸翰拾遺中舞劍賦乃唐喬潭之作因高宗御書以賜故亦載焉編首自序稱况當規恢大有爲之秋魚復之圖穀城之略豈無一二可俎豆於斯世檢其所當行稽其所可驗而勿視之芻狗之巳陳云云殆開醅敗衂之役端平合擊以前時局又漸主戰故珂云爾也其書歲久散佚元至正二十三年重刻於江浙行省陳基爲之序又有戴洙後序稱舊本佚闕徧求四方得其殘編斷簡參互考訂復爲成書故書中脫簡闕文時時而有明嘉靖中刻本並仍其舊今無從考補亦姑仍嘉靖舊刻錄之焉
</p>
<div class="section" id="title-11"><h2>
	象臺首末五卷<span class="jiazhu">浙江鄭大節家藏本</span>
</h2></div>
<p class="em2">
	宋胡知柔編知柔父夢昱字季昭號竹林愚隱吉水人嘉定丁丑進士官大理評事以論濟王事貶死象州寶慶元年追贈員外郎咸淳三年追諡剛簡知柔始末未詳考高斯得恥堂存稿有感一首稱近者昌言多出諸賢之後其註中有胡評事夢昱之子不著其名或即知柔歟則亦以忠諫世其家者也知柔於寶祐四年編其奏疏遺文後又益以諡議及諸家贈答題跋之作以成此書而彈文亦具載焉其編次頗無法度如第一卷封事及上史彌遠書之下忽攙以李孝先梁成大糾彈夢昱二疏及徐瑄救夢昱書其下又有夢昱祭弟文一篇其下又以追復省劄之類共爲一卷第二卷告詞行述之下忽攙以夢昱所進劄子四篇其下又贅以趙文等所作夢昱水石圖贊五首共爲一卷第三卷諸人贈詩十八首之下忽攙入夢昱自詠步王盧溪韻詩二首再寄二首其下又載他人詩七首共爲一卷夢昱自詠榕陰圖一首其下又載他人詩十六首共爲一卷第四卷爲諸家哀詞祭文題跋而第五卷省劄諡議反居其後末附像贊六首又與水石圖贊各編而出身印紙題跋亦與封事題跋各編均龎雜無緒又其書作於宋理宗時安得載及元明人詩文殆必其後人所竄亂非知柔之舊矣徒以夢昱氣節足重故流傳至今而宋史夢昱無傳所載亦不免闕漏今特著之錄以示表章之義焉
</p>
<div class="section" id="title-12"><h2>
	魏鄭公諫續錄二卷<span class="jiazhu">永樂大典本</span>
</h2></div>
<p class="em2">
	不著撰人名氏案元伊足鼎<span class="jiazhu">原作亦祖丁今改正</span>魏鄭公諫錄序云唐王綝諫錄五卷至順初下邳翟思忠爲常州知事摭其餘爲續錄二篇其書刻於元統中明初已罕流傳故彭年蒐采遺文爲續錄一篇以補其闕此本載永樂大典中綴王綝所作諫錄之後篇數與伊足鼎所說合蓋即翟思忠所續本也王氏所輯諫錄僅據其所見聞未能賅備唐書魏徵本傳所云前後凡二百餘奏無不剴切當帝心者已不盡傳其他片語單詞隨時獻納者更爲史所不盡紀此本雖捃拾衆說與史傳間有巽同且有實非諫諍之事而泛濫入之錄中者然大旨明白切要於治道頗爲有補要非他小說雜記比也據伊足鼎序稱思忠起家爲儒官曾著易傳衍太玄蓋亦好學稽古之士然朱彝尊經義考二書悉不著錄蓋不特著作散佚併其名氏翳如矣兹編得復見於世豈非幸乎
</p>
<div class="section" id="title-13"><h2>
	忠貞錄三卷附錄一卷<span class="jiazhu">江蘇巡撫採進本</span>
</h2></div>
<p class="em2">
	明李維樾林增志同編維樾字蔭昌増志字可任俱吉州安福人是編爲其同里卓敬而作卷一爲遺稿凡詩十九首序二首誌錄一首而冠以像贊及遺稿序卷二卷三爲後人記載題詠詩文而附錄黃養正陳茂烈二傳皆敬鄉人也然養正爲敬門人又死於土木之難其附錄爲宜茂烈與敬別無淵源而又以棄官養母終於鄉里其事截然不類附之忠貞錄中名實舛矣敬非惟死節慷慨震耀千古即於乘燕王來朝之時密請乘其不意徙封之於南昌計亦良善其疏雖無完本然劉球所作傳中尚載其略不錄之於遺稿中亦編次之疎也敬在明初不以詩名而所作落落有氣格如五言之小舟衝浪出幽鳥背人飛七言之白雲忽去山在戶紅日乍晴人倚欄絶句晩眺云浣花溪上雙楠木老杜草堂生夏寒門外靑山三十六讀書終日倚欄杆題山水云長松雨過秋聲滿日日擕琴自往回安得扁舟乘晩興載將山色過江來栽梅云風流東閣題詩客瀟灑西湖處士家雪冷江深無夢到自鋤明月種梅花亦皆有致惜其所傳不多不能自爲一集故仍從崔與之集例入之傳記類焉
</p>
<div class="section" id="title-14"><h2>
	諸葛忠武書十卷<span class="jiazhu">兩江總督採進木</span>
</h2></div>
<p class="em2">
	明楊時偉編時偉有春秋編年舉要已著錄初太倉王士驥撰武侯全書十六卷時偉病其蕪累更撰是書存其連吳南征北伐調御法檢遺事六卷而增年譜傳畧紹漢雜述四卷共爲十卷昔陳壽所進諸葛亮集二十四篇其文久佚惟其目尚見亮傳末今世所傳亮集四卷由後人採摭而成文多依托如梁父吟黃陵廟記之類時偉皆釐正其訛又如小說所載轉生韋臯之類亦援据正史糾其附會較他本特爲詳審其排比事迹具有條理可以見亮之始末亦較士驥原本特爲精核舊本與陶潛集合刻題曰忠武靖節二編蓋寓意於進則當爲亮退則當爲潛然潛之詩文自爲别集之流亮之事迹自爲傳記之類難以併爲一書故今錄此書於史部而潛集則仍著錄於集部焉
</p>
<div class="section" id="title-15"><h2>
	寧海將軍固山貝子功績錄一卷<span class="jiazhu">內廷藏本</span>
</h2></div>
<p class="em2">
	不著撰人名氏所記乃惠獻貝子富喇塔平定浙東之事康熙十三年耿精忠據福建反聖祖仁皇帝命富喇塔爲寧海將軍同大將軍康親王傑書統兵討之是年至台州破賊於黃瑞山又連破之紫雲山九里寺山十四年敗其衆於黃土嶺賊將曾養性乘夜遁去遂復黃巖縣進取溫州浙東底定其事具載宗室王公功績表傳及八旗通志中是書蓋即台人所編自十三年四月耿逆初叛至十四年八月賊黨自台州遁還溫州凡所聞見各舉崖略隨條紀錄所述戰功次第雖不若國史所載見於奏報者明晰賅備而情事之委折節目之纎悉土人得諸目擊者縷舉爲詳以與本傳相較亦時有足資參核者焉書前原有記略一篇别記貝子溫台二郡戰績又撫嵊事實一篇紀嵊縣土寇應賊貝子遣兵討定之事亦俱不言何人所撰又平閩功績聞見錄一篇爲閩人金泳所作乃記貝子自浙進兵平閩之事其文亦頗詳悉謹各仍其舊附錄於末以備互稽惟原本各條下俱綴以七言絶句凡九十六首詞旨淺俚無足採錄今並從刊刪云
</p>
<div class="section" id="title-16"><h2>
	朱子年譜四卷考異四卷附錄二卷<span class="jiazhu">兵部侍郎紀昀家藏本</span>
</h2></div>
<p class="em2">
	國朝王懋竑撰懋竑字子中寶應人康熙戊戌進士授安慶府敎授雍正癸卯特召人直內廷改翰林院編修初李方子作朱子年譜三卷其本不傳明洪武甲戌朱子裔孫境别刊一本汪仲魯爲之序已非方子之舊正德丙寅婺源戴銑又刊朱子實紀十二卷惟主於鋪張褒贈以誇講學之榮殊不足道至嘉靖壬子建陽李黙重編年譜五卷自序謂猥冗虛謬不合載者悉以法削之視舊木存者十七然黙之學源出姚江陰主朱陸始異終同之說多所竄亂彌失其眞國朝康熙庚辰有婺源洪氏續本又有建寧朱氏新本及武進鄒氏正訛本或詳或略均未爲精確懋竑於朱子遺書研思最久因取李本洪本互相參考根據語錄文集訂補舛漏勒爲四卷又備列其去取之故仿朱子校正韓集之例爲考異四卷併採掇論學要語爲附錄二卷綴之於末其大旨在辨别爲學次序以攻姚江晩年定論之說故於學問特詳於政事頗略如淳熙元年劾奏知台州唐仲友事後人頗有異論乃置之不言又如編類小學旣據文集定爲劉子澄而編類綱目乃不著出趙師淵楚詞集註本爲趙汝愚放逐而作乃不著其名至於生平著述皆一一縷述年月獨於陰符經考異參同契考異兩書不載其名亦似有意諱之然於朱子平生求端致力之方考異審同之辨原原本本條理分明無程曈陳建之浮嚻而金谿紫陽之門徑開卷瞭然是於年譜體例雖未盡合以作朱子之學譜則勝諸家所輯多矣
</p>
<p class="em2">
	右傳記類名人之屬十三部一百一十三卷皆文淵閣著錄
</p>
<p class="margin2">
	案此門所錄大抵名世之英與文章道德之士也不曰名臣而曰名人者其中或苦節卓行而山林終老或風流文采而功業無聞槩曰名臣殊乖其實統以有聞於後之稱庶爲兼括之通詞爾
</p>
<div class="section" id="title-17"><h2>
	古列女傳七卷續列女傳一卷<span class="jiazhu">內府藏本</span>
</h2></div>
<p class="em2">
	漢劉向撰向字子政本名更生楚元王之後以父任爲輦郎歷中壘校尉事蹟具漢書本傳漢書藝文志儒家類載向所序六十七篇註曰新序說苑世說列女傳頌圖也隋書經籍志雜傳類載列女傳十五卷註曰劉向撰曹大家注其書屢經傳寫至宋代已非復古本故曾鞏序錄稱曹大家所注離其七篇爲十四與頌義凡十五篇而益以陳嬰母及東漢以來凡十六事非向本書然也嘉祐中集賢校理蘇頌始以頌義編次復定其書爲八篇與十五篇者並藏於館閣是鞏校錄時已有二本也又王回序曰此書有母儀賢明仁智貞愼節義辨通嬖孽等目而各頌其義圖其狀總爲卒篇傳如太史公記頌如詩之四言而圖爲屏風然世所行向書乃分傳每篇上下併頌爲十五卷其十二傳無頌三傳同時人五傳其後人通題曰向撰題其頌曰向子歆撰與漢史不合故崇文總目以陳嬰母等十六傳爲後人所附予以頌考之每篇皆十五傳耳則凡無頌者宜皆非向所奏書不特自陳嬰母爲斷也向所序書多散亡獨此幸存而復爲他手所亂故併錄其目而以頌證之刪爲八篇號古列女傳餘十二傳其文亦奥雅可喜故又以時次之別爲一篇號續列女傳又稱直秘閣吕縉叔集賢校理蘇子容象山令林次中各言嘗見母儀賢明四傳於江南人家其畫爲古佩服而各題其頌像側是回所見一本所聞一本所刪定又一本也錢曾讀書敏求記曰此本始於有虞二妃至趙悼后號古列女傳周郊婦人至東漢梁嬺等以時次之别爲一篇號續列女傳頌義大序列於目錄前小序七篇散見目錄中間頌見各人傳後而傳各有圖卷首標題晉大司馬參軍顧愷之圖畫蘇子容嘗見江南人家舊本其畫爲古佩服各題其頌像側者與此恰相符合定爲古本無疑云云此本即曾家舊物題識印記並存驗其板式紙色確爲宋槧誠希覯之珍笈惟蘇頌等所見江南本在王回刪定以前而此本八篇之數與回本合古列女傳續列女傳之目亦與回本合即嘉祐八年回所重編之本曾遽以爲江南舊本則稍失之耳其頌本向所作曾鞏及回所言不誤而晁公武讀書志乃執隋志之文詆其誤信顏籀之註不知漢志舊註凡稱師古曰者乃籀註其不題姓氏者皆班固之自註以頌圖屬向乃固說非籀說也考顏氏家訓稱列女傳劉向所造其子歆又作頌是訛傳頌爲歆作始於六朝修隋志時去之推僅四五十年襲其誤耳豈可遽以駁漢書乎續傳一卷曾鞏以爲班昭作其說無證特以意爲之晁公武竟以爲項原作則舛謬彌甚隋志載項原列女後傳十卷非一卷也必牽引旁文曲相附會則隋志又有趙母註列女傳七卷高氏列女傳八卷皇甫謐列女傳六卷綦毋䆳列女傳七卷又有曹植列女傳頌一卷繆襲列女讚一卷將續傳亦可牽爲趙母等頌亦可牽爲曹植等矣又豈止劉歆班昭項原乎今前七卷及頌題向名續傳一卷則不署撰人庶幾核其實而闕所疑焉
</p>
<div class="section" id="title-18"><h2>
	高士傳三卷<span class="jiazhu">江蘇巡撫採進本</span>
</h2></div>
<p class="em2">
	晉皇甫謐撰謐字士安自號玄晏先生安定朝那人漢太尉嵩之曾孫嘗舉孝廉不行事迹具晉書本傳案南宋李石續博物志曰劉向傳列仙七十二人皇甫謐傳高士亦七十二人知謐書本數僅七十二人此本所載乃多至九十六人然太平御覽五百六卷至五百九卷全收此書凡七十一人其七十人與此本相同又東郭先生一人此本無而御覽有合之得七十一人與李石所言之數僅佚其一耳蓋御覽久無善本傳刻偶脫也此外子州支父石戶之農小臣稷商容榮啟期長沮桀溺荷蓧丈人漢陰丈人顏斶十人皆御覽所引嵇康高士傳之文閔貢王霸嚴光梁鴻臺佟韓康矯愼法眞漢濱老父龎公十人則御覽所引後漢書之文惟披衣老耼庚桑楚林類老商氏莊周六人爲御覽此部所未載當由後人雜取御覽又稍摭他書附益之耳考讀書志亦作九十六人而書錄解題稱今自披衣至管寧惟八十七人是宋時已有二本竄亂非其舊矣流傳旣久未敢輕爲刪削然其非七十二人之舊則不可以不知也
</p>
<div class="section" id="title-19"><h2>
	卓異記一卷<span class="jiazhu">內府藏本</span>
</h2></div>
<p class="em2">
	舊本題唐李翺撰唐書藝文志則作陳翺註曰憲穆時人案李翺爲貞元會昌間人陳翺爲憲穆間人何以紀及昭宗其非李翺亦非陳翺甚明宋史藝文志作陳翰而註曰一作翺亦不言爲何許人其序稱開成五年七月十一日乃文宗之末年其次年辛酉乃爲武宗會昌元年何以書中兩稱武宗則非惟名姓舛訛併此序年月亦後人妄加而書則未及竄改耳其書皆紀唐代朝廷盛事故曰卓異然中宗昭宗皆已廢而復辟一幽囚於悍母一廹脅於亂臣皆國家不幸之事稱爲卓異可謂無識之尤矣又讀書志稱所載凡二十七事今檢其標目僅有二十六條或佚其一或中宗昭宗誤合兩事爲一事均未可知也
</p>
<div class="section" id="title-20"><h2>
	春秋列國諸臣傳三十卷<span class="jiazhu">兩江總督採進本</span>
</h2></div>
<p class="em2">
	宋王當撰當字子思眉山人元祐中蘇轍以賢良方正薦廷對策入四等調龍游縣尉蔡京知成都舉爲學官不就及京爲相遂不仕事蹟具宋史本傳史稱其嘗舉進士不中退居田野嘆曰士之居世苟不見用必見其言遂著列國名臣傳五十卷則此書其未仕時作也所傳凡一百九十一人各以贊附於後陳振孫書錄解題稱其議論純正文詞簡古於經義多所發明今核其書如謂魯哀公如討陳恒即諸侯可得之類持論不免蹖駁殊非聖人之本意史稱當博覽古人惟取王佐大略蓋其學頗講作用故其說云然然其編次時世前後証引國語史記等書補左傳闕略該備無遺於經傳則實有補宋史藝文志載是書作五十一卷本傳則作五十卷均與此本不合殆三五字形相近傳寫悞歟玉海又載當同時有長樂鄭昻字尚明者亦作春秋臣傳三十卷以人類事凡二百十五人附名者又三十九人宋志亦著於錄與此書同名但無列國字後人傳錄此書或省文亦題春秋臣傳溷昻書矣今仍以舊名標題俾有别焉
</p>
<div class="section" id="title-21"><h2>
	亷吏傳二卷<span class="jiazhu">江蘇巡撫採進本</span>
</h2></div>
<p class="em2">
	宋費樞撰樞字伯樞成都人自序題宣和乙巳蓋作於宋徽宗末年前有辛次膺序稱其以藝學中高第其仕履始末則無考也是書書錄解題作十卷此本秖分上下二卷與舊目不符然斷自列國訖於隋唐凡百十有四人與陳振孫所記人數相合則卷數有所合併文字無所刪薙也大旨以風厲廉隅爲主故但能謹飭簠簋即略其他事節錄一長每傳各系以論斷如華歆褚淵之屬皆極爲揚搉褒貶或偶失謹嚴如史稱蓋寛饒深刻喜陷害人樞旣病其淸太介不能容物庫狄士文史稱其深文陷害樞又惜其公正受禍持論亦自相矛盾然如載公孫弘並著其忌賢之謀載牛僧孺亦書其朋黨之罪綜核大致其議論去取猶可謂不諛不隱者矣
</p>
<div class="section" id="title-22"><h2>
	宋紹興十八年同年小錄一卷<span class="jiazhu">兩淮馬裕家藏本</span>
</h2></div>
<p class="em2">
	宋王佐榜進士題名錄也考劉一淸錢塘遺事宋時廷試放榜唱名後謁先聖先師赴聞喜宴列敘名氏鄉貫三代之類具書之謂之同年小錄是科爲紹興戊辰南渡後第七科也所取凡三百三十人又特奏名四百五十七人其四百五十六人原本佚缺錄內僅存一人首載前一年御筆手詔次載策問及執事官姓名又次載進士榜名末乃載諸進士字號鄉貫三代後又附錄記董德以下三十二人之事而狀元王佐等三人對策之語亦載其略皆附會和議甚力不知何人所記疑宋元間相續而成非出一人之手也宋代同年小錄今率不傳惟寶祐四年榜以文天祥陸秀夫謝枋得三人爲世所重如日星河岳亘古長留足以搘拄綱常振興風敎而是榜以朱子名在五甲第九十講學之家亦自相傳錄得以至今明弘治中會稽王鑑之重刊於紫陽書院改名曰朱子同年錄夫進士題名統以狀頭曰某人榜進士國制也標以年號曰某年登科小錄亦國制也故以朱子傳是書可也以朱子冠是書而黜特選之大魁進綴名之末甲則不可以朱子重是書可也以朱子名是書而削帝王之年號題儒者之尊稱則尤不可鑑之所稱蓋徒知標榜門戶而未思其有害於名敎今仍以原名著錄存其眞焉
</p>
<div class="section" id="title-23"><h2>
	伊雒淵源錄十四卷<span class="jiazhu">副都御史黃登賢家藏本</span>
</h2></div>
<p class="em2">
	宋朱子撰書成於乾道癸巳記周子以下及程子交遊門弟子言行其身列程門而言行無所表見甚若邢恕之反相擠害者亦具錄其名氏以備考其後宋史道學儒林諸傳多據此爲之蓋宋人談道學宗派自此書始而宋人分道學門戶亦自此書始厥後聲氣攀援轉相依附其君子各執意見或釀爲水火之爭其小人假借因緣或無所不至葉紹翁四朝聞見錄曰程源爲伊川嫡孫無聊殊甚嘗鬻米於臨安新門之草橋後有敎之以干當路者著爲道學正統圖自考亭以下勦入當事姓名遂特授初品因除二令又以輪對改合入官遷寺監丞是直以伊洛爲市矣周密齊東野語癸辛雜識所記末派諸人之變幻又何足怪乎然朱子著書之意則固以前言往行矜式後人未嘗逆料及是儒以詩禮發冢非詩禮之罪也或因是併議此書是又以噎而廢食矣
</p>
<div class="section" id="title-24"><h2>
	名臣言行錄前集十卷後集十四卷續集八卷别集二十六卷外集十七卷<span class="jiazhu">浙江鄭大節家藏本</span>
</h2></div>
<p class="em2">
	前集後集並朱子撰續集别集外集李幼武所補編幼武字士英廬陵人據其續集序文蓋理宗時所作其始末則未詳觀其外集所錄皆道學宗派則亦講學家矣趙希弁讀書附志載此書七十二卷今合五集計之實七十五卷殆傳刻者誤以五爲二歟朱子自序謂讀近代文集及紀傳之書多有䘥於世敎於是掇取其要聚爲此書乃編中所錄如趙普之陰險王安石之堅僻吕惠卿之姦詐與韓范諸人並列莫詳其旨明楊以任序謂是書各臚其實亦春秋勸懲之旨非必專以取法又解名臣之義以爲名以藏僞有敗有不敗者其置詞頗巧然劉安世氣節凛然爭光日月盡言集元城語錄今日尚傳當日不容不見乃不登一字則終非後人所能喻考吕祖謙東萊集有與汪尚書書曰近建寧刻一書名五朝名臣言行錄<span class="jiazhu">案祖謙所見乃前集故但稱五朝</span>云是朱元晦所編其間當考訂處頗多近亦往問元晦未報不知曾過目否晦庵集中亦有與祖謙書曰名臣言行錄一書亦當時草草爲之其間自知尚多謬誤編次亦無法初不成文字因看得爲訂正示及爲幸云云則是書瑕瑜互見朱子原自不諱講學家堅持門戶一字一句尊若春秋恐轉非朱子之意矣又葉盛水東日記曰今印行宋名臣言行錄前集後集續集别集外集有景定辛酉浚儀趙崇硂引云其外孫李幼武所輯且云朱子所編止八朝之前士英所編則南渡中興之後四朝諸名臣也今觀後集一卷有李綱二卷有吕頤浩三卷有張浚皆另在卷前不在目錄中又缺殘脫板甚多頗疑其非朱子手筆爲後人所增損必多蓋朱子纂輯本意非爲廣聞見期有補於世敎而深以虚浮怪誕之說爲非今其間吕夷簡非正人而記翦髭賜藥之詳余襄公正人而有杖臀懷金之恥蘇子瞻蘇木私鹽等事亦無甚關繫若此者蓋不一也李居安所謂翦截纂要豈是之謂歟嘗見章副使繪有此書巾箱小本又聞叔簡尚寶家有宋末廬陵鍾堯俞所編言行類編舉要十六卷前後集尚俟借觀以祛所惑云云則盛於此書亦頗有所疑顧就其所錄觀之宋一代之嘉言懿行略具於斯旁資檢閲固亦無所不可矣幼武所補太抵亦步亦趨無甚岀入其所去取不足以爲重輕以原本附驥而行今亦姑並存之備考核焉
</p>
<div class="section" id="title-25"><h2>
	名臣碑傳琬琰集一百七卷<span class="jiazhu">浙江孫仰曾家藏本</span>
</h2></div>
<p class="em2">
	宋杜大珪編大珪眉州人其仕履不可考自署稱進士而序作於紹熙甲寅則光宗時人矣墓碑最盛於東漢別傳則盛於漢魏之間張晏註史記據墓碑知伏生名勝司馬貞作史記索隱據班固泗上亭長碑知昭靈夫人姓温裴松之註三國志亦多引別傳其遺文佚事往往補正史所不及故講史學者恒資考證焉由唐及宋撰述彌繁雖其間韓愈載筆不乏諛言李蘩摛詞亦多誣說而其議論之同異遷轉之次序拜罷之歲月則較史家爲眞故李燾作續通鑑長編李心傳作繫年要錄往往採用蓋以此也顧石本不盡拓摹文集又皆散見互考爲難大珪乃蒐合諸篇共爲三集上集凡二十七卷中集凡五十五卷下集凡二十五卷起自建隆乾德訖於建炎紹興大約隨得隨編不甚拘時代體製要其梗槩則上集神道碑中集誌銘行狀下集別傳爲多多採諸家別集而亦間及於實錄國史一代鉅公之始末亦約略具是矣中如丁謂王欽若吕惠卿章惇曾布之類皆當時所謂姦邪而並得預於名臣其去取殊爲未當然朱子名臣言行錄趙汝愚名臣奏議亦濫及於丁謂王安石吕惠卿諸人蓋時代旣近恩怨猶存其所甄別自不及後世之公此亦事理之恒賢者有所不免固不能獨爲大珪責矣
</p>
<div class="section" id="title-26"><h2>
	錢塘先賢傳贊一卷<span class="jiazhu">浙江鄭大節家藏本</span>
</h2></div>
<p class="em2">
	宋袁韶撰韶字彥純慶元人淳熙十三年進士授吳江丞歷參知政事贈太師越國公事蹟具宋史本傳韶嘗知臨安府請於朝建許由以下三十九人之祠而各爲之傳贊事在寶慶丙戌至景定五年甲子而祠毁至正二年有吕淵者復其祠重鋟傳贊後二年丙戌浙江等處儒學提舉班惟志敘而行之是編猶元時舊刻所紀錄者雖止及一鄉之耆舊其中郎簡謝絳等十餘人又俱見於正史然是書爲宋人所撰又在元人修史之前於事實多所綜覈如東都事略謝絳傳稱陽夏人是書稱富陽人考宋史本傳謂其先陽夏人袓懿文爲杭州鹽官令葬富陽遂爲富陽人則是書較爲得實又東都事略絳本傳不載絳判吏部流内銓及太常禮院亦不載覈吏部官職田及使契丹事此書詳之又是書錢彥遠傳贊載楊懷敏妄言契丹宗眞死乃除入内副都知内侍黎用信以罪竄海島赦歸遽得環衛官許懷德高年未謝事彥遠上疏極論之又言楊景宗郭永祐小人宜廢不用而東都事略彥遠本傳不載又錢藻傳贊載藻改翰林侍讀學士知審官東院卒神宗知其貧特賻錢五十萬贈大中大夫而東都事略藻本傳不載又錢勰傳贊載王安石許用以御史勰辭謝安石知不附已命權鹽鐵判官又載奉使高麗却島王金銀器事而東都事略勰本傳不載沈遘傳贊載知開封府後遷右諫議大夫丁母憂上賜黃金百兩居喪日一食旣葬廬墓側以卒而東都事略遘本傳不載凡此多得之故老流傳頗爲詳贍修正史者因採以入傳故與宋史頗相脗合傳贊亦古雅可誦固非後來地志家夸飾附會之比也
</p>
<div class="section" id="title-27"><h2>
	慶元黨禁一卷<span class="jiazhu">永樂大典本</span>
</h2></div>
<p class="em2">
	不著撰人名氏宋史藝文志亦不著錄惟見永樂大典中題曰滄州樵叟撰蓋與紹興正論均出一人之手序稱淳祐乙巳則作於宋理宗十八年也考黨禁起於寧宗慶元二年八月弛於嘉泰二年二月是書之作蓋距弛禁時又四十四年矣宋代忠邪雜進黨禍相仍國論喧呶已一見於元祐之籍迨南渡後和議已成外憂暫弭君臣上下熙熙然燕雀處堂諸儒不鑒前車又尋覆轍求名旣急持論彌高聲氣交通賢姦混糅浮薄詭激之徒相率攀援釀成門戶遂使小人乘其瑕隙又興黨獄以中之蘭艾同焚國勢馴至於不振春秋責備賢者不能以敗亡之罪獨諉諸韓侂冑也且光寧授受之際趙汝愚等謀及宵人復處之不得其道致激成禍變於謀國尤疎恭讀御題詩章於揖盜開門再三致意埀訓深切實爲千古定評講學之家不能復以浮詞他說解矣書中所錄僞黨共五十九人如楊萬里嘗以黨禁罷官而顧未入籍其去取之故亦頗難解蓋萬里之薦朱子實出至公與依草附木攀援門戶者迥異故講學之家終不引之爲氣類觀所作誠齋易傳陳櫟胡一桂皆曲相排抑不使入道學之派知此書之削除萬里意亦如斯未可遽執爲定論也至如薛叔似晩歲改節依附權姦皇甫斌猥瑣梯榮僨軍辱國侂冑旣敗之後又復列名韓黨與張巖許及之諸人並遭貶謫陰陽反覆不可端倪而其姓名亦並見此書中豈非趨附者繁梟鸞並集之一證哉總之儒者明體達用當務潛修致遠通方當求實濟徒博衛道之名聚徒講學未有不水火交爭流毒及於宗社者東漢不鑒戰國之橫議南北部分而東漢亡北宋不鑒東漢之黨錮洛蜀黨分而北宋亡南宋不鑒元祐之敗道學派盛而南宋亡明不鑒慶元之失東林勢衆而明又亡皆務彼虚名受其實禍決裂潰覆之後執門戶之見者猶從而巧爲之詞非公論也張端義貴耳集曰朝廷大患最怕攻黨伊川見道之明不能免焉淳熙則曰道學慶元則曰僞學深思由來皆非國家之福斯言諒矣謹恭錄御題冠此書之端用昭萬年之炯戒併詳著古來黨禍之由俾來者無惑焉
</p>
<div class="section" id="title-28"><h2>
	寶祐四年登科錄一卷<span class="jiazhu">兩淮馬裕家藏本</span>
</h2></div>
<p class="em2">
	宋文天祥榜進士題名也首列御試策題一道及詳定編排等官姓名其覆考檢點試卷官爲王應麟故宋史文天祥傳載考官王應麟奏其卷稱古誼若龜鑑忠肝如鐵石敢爲國家得人賀也其一甲第九人爲王應鳳即應麟之弟蓋當時法制猶疎未有引嫌迴避之制耳天祥本列第五理宗親擢第一第二甲第一人爲謝枋得第二十七人爲陸秀夫與天祥並以孤忠勁節搘拄綱常數百年後睹其姓名尚凛然生敬則此錄流傳不朽若有神物呵護者豈偶然哉五甲第一百八十九人朱㫼以下原本脫去二十四人今檢錄中四甲二百二十七人趙與浦下注兄與鎭同榜而錄無其名又括蒼彚記有趙時陳墍衡州府志有羅雷春萬姓統譜有趙良金並稱寶祐四年進士而此錄亦無之則皆在所闕内矣後有天祥對策一道理宗御製賜進士詩及天祥恭謝詩各一首天祥是年登第後即丁父憂歸至己未始授簽書寧海節度判官㕔公事故謝表中有自叨異數亦旣三年之語此錄併載其表文乃後人所增附者也
</p>
<div class="section" id="title-29"><h2>
	京口耆舊傳九卷<span class="jiazhu">永樂大典本</span>
</h2></div>
<p class="em2">
	不著撰人名氏明楊士奇文淵閣書目焦竑國史經籍志皆載其名亦不云誰作考書中蘇庠傳末云子家世丹陽先人知其狀爲詳又從其孫嚞借家傳則作者當爲丹陽人庠卒於紹興十七年而作者得交其孫則當爲南宋末年人也其書採京口名賢事迹各爲之傳始於宋初訖於端平嘉熙間其中忠烈如陳東經濟如張慤張縝湯東野劉公彥風節如王存王遂蔣猷劉宰文學如沈括洪興祖書畫如米芾父子雖皆著在史傳而軼文逸事則較史爲詳至湯東野傳稱明受赦書至東野謀於張浚欲匿赦不宣而宋史浚本傳稱浚命守臣湯東野祕不宣其說互異証以劉宰漫塘集湯侍郎勤王錄跋乃與此書所載合則足以訂宋史記錄之悞漫塘集稱陳東於欽宗時凡六上書高宗時凡四上書宋史東本傳第云於欽宗時五上書高宗時三上書證以此書乃知宋史有據漫塘集爲傳聞之訛王鞏甲申雜記謂陳亢以熙寧八年生廓與度證以此書廓中熙寧九年進士則距生歲止一年度中元豐三年進士則距生歲止四年尤足以糾小說附會之謬如此之類不一而足蓋是書體例全倣正史每爲一傳首尾該貫生卒必詳與諸家雜說隨筆記載不備端末者不同故事實多可依據於史學深爲有裨文淵閣書目載是書不列卷數經籍志則作四卷今據永樂大典所載裒合成編釐爲九卷考宋史地理志京口凡丹徒丹陽延陵金壇四縣神宗熙寧五年改延陵爲鎭併入丹陽則所存者僅三縣而此書吳致堯傳其人在宣和之季乃仍稱曰延陵人蓋沿襲舊名偶然失改猶漢高帝十一年已改眞定爲東垣而南越王傳猶稱尉佗爲眞定人史氏駁文不足爲據今仍以三縣分隸庶從其實至於諸書所載互有同異則併附載各條之下以資考證焉
</p>
<div class="section" id="title-30"><h2>
	昭忠錄一卷<span class="jiazhu">兩淮馬裕家藏本</span>
</h2></div>
<p class="em2">
	不著撰人名氏所記皆南宋末忠節事蹟故以昭忠名篇自紹定辛卯元兵克馬嶺堡總管田璲等死節迄於國亡殉義之陸秀夫文天祥謝枋得等凡一百三十人詳其詞義蓋宋遺民之所作也每條先列姓名官爵於前而紀其死難事實於後其文間有詳略而大都確實可據以宋史忠義傳互相校核其爲史所失載者甚多即史傳所有亦往往與此書參錯不合如紹定辛卯西和州殉難之陳寅宋史亦有傳而其同死之守將楊銳則史竟失載其戰没事且訛其姓爲王銳又宋史林空齋傳以空齋爲林同之子考此書方知即同之號史又誤以劉仝子爲劉同祖併失載其被執自縊及其妻殉節等事凡此皆當以是書爲得實又張世傑在崖山及謝枋得被徵事所載亦比諸書爲詳考袁桷淸容居士集蘇天爵滋溪文集均有修元史時採訪遺書之目不載此名孔齊至正直記所列修史應採諸書亦無此名知元時但民間傳錄未嘗上送史館故至正間纂修諸臣無由見也此本乃舊傳抄帙文字亦間有訛脫而大略尚可考見謹著之於錄庶一代忠臣義士未發之幽光復得以彰顯於世且俾讀宋史者亦可藉以考正其疎略焉
</p> 



</div></body></html>