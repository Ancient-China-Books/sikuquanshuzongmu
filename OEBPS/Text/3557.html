<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百四十二·子部五十二（小說家類三）</title></head><body><div id="text">

<p>
<strong>欽定四庫全書總目卷一百四十二</strong>
</p>
<div class="section" id="title-0"><h1>
	子部五十二
</h1><hr/></div>
<div class="section" id="title-1"><h2>
	小說家類三
</h2></div>
<div class="section" id="title-2"><h2>
	山海經十八卷<span class="jiazhu">内府藏本</span>
</h2></div>
<p class="em2">
	晉郭璞注卷首有劉秀校上奏稱爲伯益所作案山海經之名始見史記大宛傳司馬遷但云禹本記山海經所言怪物余不敢道而未言爲何人所作列子稱大禹行而見之伯益知而名之夷堅聞而志之似乎即指此書而不言其名山海經王充論衡别通篇曰禹主行水益主記異物海外山表無所不至以所見聞作山海經趙煜吳越春秋所說亦同惟隨書經籍志云蕭何得秦圖書後又得山海經相傳夏禹所記其文稍異然似皆因列子之說推而衍之觀書中載夏后啓周文王及秦漢長沙象郡餘暨下巂諸地名斷不作於三代以上殆周泰間人所述而後來好異者又附益之歟觀楚詞天問多與相符使古無是言屈原何由杜撰朱子楚詞辨證謂其反因天問而作似乎不然至王應麟王會補傳引朱子之言謂山海經記諸異物飛走之類多云東向或曰東首疑本因圖畫而述之古有此學如九歌天問皆其類云云則得其實矣郭璞注是書見於晉書本傳隋唐二志皆云二十三卷今本乃少五卷疑後人併其卷帙以就劉秀奏中一十八篇之數非缺佚也隋唐志又有郭璞山海經圖讚二卷今其讚猶載璞集中其圖則宋志巳不著錄知久佚矣舊本所載劉秀奏中稱其書凡十八篇與漢志稱十三篇者不合七畧即秀所定不應自相牴牾疑其贋托然璞序巳引其文相傳旣久今仍併錄焉書中序述山水多參以神怪故道藏收入太元部兢字號中究其本旨實非黃老之言然道里山川率難考據按以耳目所及百不一眞諸家並以爲地理書之冠亦爲未允核實定名實則小說之最古者爾
</p>
<div class="section" id="title-3"><h2>
	山海經廣註十八卷<span class="jiazhu">浙江巡撫採進本</span>
</h2></div>
<p class="em2">
	國朝吳任臣撰任臣有十國春秋已著錄是書因郭璞山海經註而補之故曰廣註於名物訓詁山川道里皆有所訂正雖嗜奇愛博引據稍繁如堂庭山之黃金靑邱山之鴛鴦雖販婦傭奴皆識其物而旁徵典籍未免贅疣卷首冠雜述一篇亦涉冗蔓然掎摭宏富多足爲考證之資所列逸文三十四條自楊愼丹鉛錄以下十八條皆明代之書所見實無別本其爲稗販誤記無可致疑至應劭漢書註以下十四條則或古本有異亦頗足以廣見聞也舊本載圖五卷分爲五類曰靈袛曰異域曰獸族曰羽禽曰鱗介云本宋咸平舒雅舊藁雅本之張僧繇其說影響依稀未之敢據其圖亦以意爲之無論不眞出雅與僧繇即說果確實二人亦何由見而圖之故今惟錄其註圖則從刪又前列引川書目五百三十餘種多採自類書虚陳名目亦不瑣錄焉
</p>
<div class="section" id="title-4"><h2>
	穆天子傳六卷<span class="jiazhu">兩江總督採進本</span>
</h2></div>
<p class="em2">
	晉郭璞注前有荀朂序按束晳傳云太康二年汲縣人不準盜發魏襄王墓得竹書穆天子傳五篇又雜書十九篇周食田法周書論楚事周穆王美人盛姫事按今盛姫事載穆天子傳第六卷蓋即束晳傳所謂雜書之一篇也尋其文義應歸此傳束晳傳别出之非也此書記事有月日而無年又文多斷缺以今本竹書紀年較之紀年載十二年冬王北巡狩遂征犬戎事在傳之第一卷十四年夏王畋於軍邱五月作范宮作虎牢事在傳之第五卷十五年作重璧臺冬王觀於鹽澤事在傳之第六卷十七年王西征崑崙邱見西王母事在傳之第二卷第三卷第四卷兩書同時並出荀朂等互校其文不應牴牾如此蓋今本竹書紀年乃明人撫諸書以爲之非汲冡之舊簡併郭璞註中所引紀年之文尚掇拾未盡况暇考其次第乎是亦今本紀年出於依托之一證或乃謂當移五卷六卷於二卷之前以符竹書之次第則削趾適履矣書中所紀雖多夸言寡實然所謂西王母者不過西方一國君所謂縣圃者不過飛鳥百獸之所飲食爲大荒之圃澤無所謂神仙怪異之事所謂河宗氏者亦僅國名無所謂魚龍變見之說較山海經淮南子猶爲近實郭璞註爾雅於西至西王母句不過曰西方昏荒之國於河出崑崙墟句雖引大荒西經而不言其靈異其注此書乃頗引志怪之談蓋釋經不敢不謹嚴而箋釋雜書則務矜博洽故也列子周穆王篇所載與此傳相出入蓋當時流俗有此記載如後世小說野乘之類故列禦冦得捃采其文耳道藏目錄載入洞元部記傳類恭字號與杜光庭錄異記諸書同列則牽附甚矣世所傳汲冡書師春之類久已亡佚逸周書又屬誤入紀年僞妄顯然其眞存於今者惟此傳矣然文字旣古訛脫又甚學者多不究心封膜晝於河水之陽見第二卷膜晝自是人名封者錫以爵邑張彦遠歴代名畫記誤以晝字爲畫字遂誤以封膜爲畫家之祖邱陵自出乃西王母謠見第三卷方囘瀛奎律髓註陳子昻詩邱陵徒自出句乃云自出二字疑誤第二卷云乃爲銘迹於縣圃石上第三卷云乃紀其迹於弇山之石其文甚明朱珪名蹟錄乃謂取穆天子傳爲各蹟於弇兹石上全然舛迕則其傳世亦在若存若亡之間固考古者所宜寳重也
</p>
<p class="margin2">
	案穆天子傳舊皆入起居注類徒以編年紀月叙述西遊之事體近乎起居注耳實則恍惚無徵又非逸周書之比以爲古書而存之可也以爲信史而錄之則史體雜史例破矣今退置於小說家義求其當無庸以變古爲嫌也
</p>
<div class="section" id="title-5"><h2>
	神異經一卷<span class="jiazhu">内府藏本</span>
</h2></div>
<p class="em2">
	舊本題漢東方朔撰所載皆荒外之言怪誕不經共四十七條陳振孫書錄解題已極斥此書稱東方朔撰張茂先傳之僞今考漢書朔本傳歴叙朔所撰述言凡劉向所錄朔書俱是世所傳他事皆非其贊又言後世好事者取奇言怪語附著之朔云云則朔書多出附會在班固時已然此書旣劉向七畧所不載則其爲依托更無疑義晉書張華本傳亦無註神異經之文則併華注亦屬假借振孫所疑誠爲有見然隋志載此書已稱東方朔撰張華注則其僞在隋以前矣觀其詞華縟麗格近齊梁當由六朝文士影撰而成與洞冥拾遺諸記先後並出故其中西北荒金闕銀盤明月珠事陸倕石闕鉻引用之其中玉女投壺事徐陵玉臺新詠序引用之流傳旣久固不妨過而存之以廣異聞又考廣韻去聲四十一漾收㺊字說文玉篇皆所不載注稱獸似獅子實本此經北方有獸焉其狀如獅子名曰㺊之文則小學家巳相援據不但文人詞藻轉相採摭巳也隋志列之史部地理類唐志又列之子部神仙類今核所言多世外恍惚之事旣有異於輿圖亦無關於修煉其分隸均屬未安今從文獻通考列小說類中庶得其實焉
</p>
<div class="section" id="title-6"><h2>
	海内十洲記一卷<span class="jiazhu">兩江總督採進本</span>
</h2></div>
<p class="em2">
	舊本題漢東方朔撰十洲者祖洲瀛洲懸洲炎洲長洲元洲流洲生洲鳳麟洲聚窟洲也又後附以滄海島方丈洲扶桑蓬邱崑崙五條其言或稱臣朔似對君之詞或稱武帝又似追記之文又盛稱武帝不能盡朔之術故不得長生則似道家夸大之語大抵恍惚支離不可究詰考劉向所錄朔書無此名書中載武帝幸華林園射虎事案文選應貞晉武帝華林園集詩李善註引洛陽圖經曰華林園在城内東北隅魏明帝起名芳林園齊王芳改爲華林武帝時安有是號蓋六朝詞人所依托觀其引衛叔卿事知出神仙傳後引五岳眞形圖事知出漢武内傳後也然自隋志已著於錄李善注張衡南都賦宋玉風賦鮑照舞鶴賦張衡思元賦曹植洛神賦郭璞遊仙詩第一首第七首江淹擬郭璞遊仙詩夏侯元東方朔畫贊陸倕新刻漏銘並引其文爲證足見其詞條豐蔚有助文章陸德明經典釋文亦於莊子北冥條下引此書曰水黑色謂之冥海無風洪波百丈則通儒訓詁且據其文矣唐人詞賦引用尤多固錄異者所不能廢也諸家著錄或入地理循名責實未見其然今與山海經同退置小說家焉
</p>
<div class="section" id="title-7"><h2>
	漢武故事一卷<span class="jiazhu">江蘇巡撫採進本</span>
</h2></div>
<p class="em2">
	舊本題漢班固撰然史不云固有此書隋志著錄傳記類中亦不云固作晁公武讀書志引張柬之洞冥記跋謂出於王儉唐初去齊梁未遠當有所考也所言亦多與史記漢書相出入而雜以妖妄之語然如藝文類聚三輔黄圖太平御覽諸書所引甲帳珠簾王母靑雀茂陵玉椀諸事稱出漢武故事者乃皆無之又李善注文選西征賦引漢武故事二條其一爲柏谷亭事此本亦無之其一爲衛子夫事此本雖有之而文反略於善註考隋志載此書二卷諸家著錄並同錢曾讀書敏求記亦尚作二卷稱所藏凡二本一是錫山秦汝操繡石書堂本一是陳文燭晦伯家本又與秦本互異今兩存之云云兩本今皆未見此本爲明吳琯古今逸史所刻併爲一卷僅寥寥七八頁蓋巳經刋削又非兩家之本以其六朝舊帙姑存備古書之一種云爾
</p>
<div class="section" id="title-8"><h2>
	漢武帝内傳一卷<span class="jiazhu">江蘇巡撫採進本</span>
</h2></div>
<p class="em2">
	舊本題漢班固撰隋志著錄二卷不注撰人宋志亦注曰不知作者此本題曰班固不知何據殆後人因漢武故事僞題班固遂併此書歸之歟漢書東方朔傳贊稱好事者取奇言怪語附著之朔此書乃載朔乘龍上昇與傳贊自相子盾其不出於固灼然無疑其文排偶華麗與王嘉拾遺記陶宏景眞誥體格相同考徐陵玉臺新咏序有靈飛六甲高擅玉函之句實用此傳六甲靈飛十二事封以白玉函語則其僞在齊梁以前又考郭璞游仙詩有漢武非仙才句與傳中王母所云殆恐非仙才語相合葛洪神仙傳所載孔元方告馮遇語與傳中稱受之者四十年傳一人無其人八十年可頓授二人非其人謂之泄天道得其人不傳是謂蔽天寳云云相合張華博物志載漢武帝好道西王母七月七日漏七刻乘紫雲車來云云與此傳亦合今本博物志雖眞僞相參不足爲證而李善注文選洛神賦巳引博物志此語足信爲張華之舊文其殆魏晉間文士所爲乎陸德明莊子釋文注大宗師篇西王母亦引漢武内傳云西王母與上元夫人降帝美容貌神仙人也事與今本所載同而文句迥異或德明櫽括其詞歟錢曾讀書敏求記曰漢武内傳一卷孱守居士空居閣校本<span class="jiazhu">案孱守居士常熟馮舒之別號也</span>廣記刪去元靈二曲及十二事篇目又脫朱鳥窻一段對過始知此本爲完書案李商隱詩曰玉桃偷得憐方朔金屋修成貯阿嬌又曰如何漢殿穿針夜又向窻前覷阿環皆用朱鳥窻事知古本當有此一段李善注文選郭璞游仙詩引漢武内傳西王母侍女歌曰遂乘萬龍輴馳騁眄九野二句正元靈曲中語知古本當有此二曲錢曾所云良是今檢此本亦無元靈二曲及朱鳥窻一投而有十二事之篇目與曾所說又不同又玉海引中興書目曰漢武帝内傳二卷載西王母事後有淮南王公孫卿稷邱君八事乃唐終南元都道士游巖所附今亦無此八事蓋明人刪竄之本非完書矣
</p>
<div class="section" id="title-9"><h2>
	漢武洞冥記四卷<span class="jiazhu">江蘇巡撫採進本</span>
</h2></div>
<p class="em2">
	舊本題後漢郭憲撰憲字子橫汝南宋人官至光祿勲事迹具後漢書方術傳是書隋志止一卷唐志始作四卷交獻通考有拾遺一卷晁公武讀書志引憲自序謂漢武明雋特異之主東方朔因滑稽浮誕以匡諫洞心於道教使冥跡之奥昭然顯著故曰洞冥陳振孫書錄解題云其別錄又於御覽中抄出則四卷亦非全書别錄當即拾遺也今憲序與拾遺俱巳佚惟存此四卷核以諸書所引皆相符合蓋猶舊本考范史載憲初以不臣王莾至焚其所賜之衣逃匿海濵後以直諫忤光武帝時有關東觥觥郭子橫之語蓋亦剛正忠直之士徒以噀酒救火一事遂抑之方術之中其事之有無巳不可定至於此書所載皆怪誕不根之談未必眞出憲手又詞句縟艶亦迥異東京或六朝人依託爲之然所言影娥池事唐上官儀用以入詩時稱博洽後代文人詞賦引用尤多蓋以字句妍華足供采摭至今不廢良以是耳若其中伏生受尚書於李克一條悠謬支離全乖事實朱彝尊乃採以入經義考則嗜博貪奇有失别擇非著書之體例矣
</p>
<div class="section" id="title-10"><h2>
	拾遺記十卷<span class="jiazhu">内府藏本</span>
</h2></div>
<p class="em2">
	秦王嘉撰嘉字子年隴西安陽人事迹具晉書藝術傳故舊本繫之晉代然嘉實苻秦方士是時關中雲擾與典午隔絶久矣稱晉人者非也其書本十九卷二百二十篇後經亂亡失殘缺梁蕭綺搜羅補綴定爲十卷并附著所論命之曰錄即此本也綺序稱文起羲炎以來事迄西晉之末然第九卷記石虎燋龍至石氏破滅則事在穆帝永和六年之後入東晉久矣綺亦約畧言之也嘉書蓋仿郭憲洞冥記而作其言荒誕証以史傳皆不合如皇娥讌歌之事趙高登仙之說或上誣古聖或下奬賊臣尤爲乖迕綺錄亦附會其詞無所糾正然歴代詞人取材不竭亦劉勰所謂事豐奇偉辭富膏腴無益經典而有助文章者歟虞初九百漢人備錄六朝舊笈今亦存備採掇焉
</p>
<div class="section" id="title-11"><h2>
	搜神記二十卷<span class="jiazhu">内府藏本</span>
</h2></div>
<p class="em2">
	舊本題晉干寶撰寶字令升新蔡人元帝時以著作郞領國史遷散騎常侍事迹具晉書本傳史稱寶感父婢再生事遂撰集古今靈異神祇人物變化爲此書其自序一篇亦載於傳内隋志新舊唐志俱著錄三十卷宋志作搜神總記十卷亦云寶撰崇文總目則云搜神總記十卷不著撰人名氏或云干寶撰非也<span class="jiazhu">案此條見玉海</span>此本爲胡震亨秘册函所刻後以其板歸毛晉編入津逮秘書者考太平廣記所引一一與此本相同以古書所引證之裴松之三國志註魏志明帝紀引其柳谷石一條齊王芳紀引其火浣布一條蜀志糜竺傳引其婦人寄載一條吳志孫策傳引其于吉一條吳夫人傳引其夢月一條朱夫人傳引其朱主一條皆具在此本中劉孝標世說新語註引其盧充金盌一條劉昭續漢志註五行志荊州童謠條下引其華容女子一條建安四年武陵充縣女子重生條下引其李娥一條桓帝延熹七年條下引其大蛇見德陽殿一條地理志馬邑條下引其秦人築城一條故道條下引其旄頭騎一條李善註王粲贈文叔良詩引其文頴字叔良一條註思元賦引其張車子一條註鮑照擬古詩引其太康帕頭一條劉知幾史通引其王喬飛舄一條亦皆具在此本中似此本即寶原書惟太平寰宇記靑陵臺條下引其韓憑化蛺蝶一條此本乃作化鴛鴦郭忠恕佩觹上篇稱干寶搜神記以琵琶爲頻婆此本吳赤烏三年豫章民楊度一條凡三見琵琶字安陽城南亭一條亦有琵琶字均不作頻婆又續漢志註地理志緱氏條下引其延壽亭一條巴郡條下引其澤中有龍鳴鼓則雨一條五行志建安七年醴陵山鳴條下引其論山鳴一條李善蜀都賦註引其澹臺子羽一條陸機皇太子宴元圃詩引其程猗說石圖一條此本亦皆無之至於六卷七卷全錄兩漢書五行志司馬彪雖在寶前續漢書寶應及見似决無連篇鈔錄一字不更之理殊爲可疑然其書敘事多古雅而書中諸論亦非六朝人不能作與他僞書不同疑其即諸書所引綴合殘文附以他說亦與博物志述異記等但輯二書者耳目隘陋故罅漏百出輯此書者則多見古籍頗明體例故其文斐然可觀非細核之不能辨耳觀書中謝尚無子一條太平廣記三百二十二卷引之註日出誌怪錄是則捃拾之明證胡震亨跋但稱謝尚爲鎭西將軍在穆帝永和中寶此書嘗示劉惔惔卒於明帝大寧中則書在尚加鎭西將軍之前二十餘年疑爲後人所附益猶未考此條之非本書也胡應麟甲乙剩言曰姚叔祥見余家藏書目中有干寶搜神記大駭曰果有是書乎余應之曰此不過從法苑御覽藝文初學書鈔諸書中錄出耳豈從金函石匱幽巖土窟掘得耶大抵後出異書皆此類也斯言允矣
</p>
<div class="section" id="title-12"><h2>
	搜神後記十卷<span class="jiazhu">内府藏本</span>
</h2></div>
<p class="em2">
	舊本題晉陶潛撰中記桃花源事一條全錄本集所載詩序惟增注漁人姓黃名道眞七字又載干寶父婢事亦全錄晉書剽掇之迹顯然可見明沈士龍跋謂潛卒於元嘉四年而此有十四十六年事陶集多不稱年號以干支代之而此書題永初元嘉其爲僞托固不待辨然其書文詞古雅非唐以後人所能隋書經籍志著錄已稱陶潛則贋撰嫁名其來已久又陸羽茶經引其中晉武帝時宜城人秦精入武昌山採茗一條與此本所載相合封演見聞記引其中有人因病能飲一斛二斗後吐一物一條與此書桓宣武督將一條僅文有詳畧及牛肺字作牛肚茗{疒@段}字作斛二{疒@段}其事亦與此本所載相合知今所傳刻猶古本矣其中丁令威化鶴阿香雷車諸事唐宋詞人並遞相援引承用至今題陶潛撰者固妄要不可謂非六代遺書也
</p>
<div class="section" id="title-13"><h2>
	異苑十卷<span class="jiazhu">江蘇巡撫採進本</span>
</h2></div>
<p class="em2">
	宋劉敬叔撰敬叔宋書南史俱無傳明胡震亨始採諸書補作之稱敬叔彭城人起家小兵參軍元嘉三年爲給事黃門郞太始中卒又稱嘗爲劉毅郞中令以事忤毅爲所奏免官今案書中稱毅鎮江州褊躁愈劇又載毅妻爲桓元所得擅寵有身多蓄憾詆毁之詞則震亨之言當爲可信惟書中自稱義熙十三年余爲長沙景王驃騎參軍以宋書長沙景王道憐傳考之時方以驃騎將軍領荊州刺史與敬叔所記相合而震亨傳中未之及則偶疏也其書皆言神怪之事卷數與隋書經籍志所載相合劉知幾史通謂晉書載武庫火漢高祖斬蛇劍穿屋飛去乃據此書載入亦復相合惟中間太平御覽所引傅承亡餓一條此本失載又稱宋高祖爲宋武帝裕直舉其國號名諱亦不似當時臣子之詞疑巳不免有所佚脫竄亂然核其大致尚爲完整與博物志述異記全出後人補綴者不同且其詞旨簡澹無小說家猥瑣之習斷非六朝以後所能作故唐人多所引用如杜甫詩中陶侃胡奴事據世說新語但知爲侃子小名勘騐是書乃知別有一事甫之援引爲精切則有裨於考證亦不少矣
</p>
<div class="section" id="title-14"><h2>
	續齊諧記一卷<span class="jiazhu">江蘇巡撫採進本</span>
</h2></div>
<p class="em2">
	梁吳均撰均事迹具梁書本傳唐藝文志作吳筠案唐有道士吳筠乃大曆時人是書隋志著錄杜公瞻荊楚歲時記注歐陽詢藝文類聚已先引其文非筠明甚唐志蓋傳寫之訛吳琯刋本有元陸友跋日齊諧志怪蓋莊生寓言今均所續特取義云爾前無其書也案隋書經籍志雜傳類均書之前有宋散騎侍郞東陽無疑齊諧記七卷唐志小說家亦並載之然則均書實續無疑友謂前無其書亦爲失考所記皆神怪之說然李善注文選於陸機豫章行引其田氏三荊樹一條於謝惠連七月七日夜詠牛女詩引其成武丁一條韋絢劉禹錫嘉話引其霍光金鳳轄一條蔣潛通天犀導一條張彦遠歴代名畫記引其徐邈畫鯔漁一條是在唐時巳援爲典據亦小說之表表者矣惟劉阮天台一事徐子光注李瀚蒙求引續齊諧記之文述其始末甚備而今本無此條豈原書久佚後人於太平廣記諸書内抄合成編故偶有遺漏歟
</p>
<div class="section" id="title-15"><h2>
	還冤志三卷<span class="jiazhu">内府藏本</span>
</h2></div>
<p class="em2">
	隋顔之推撰之推有家訓已著錄此書隋志不載唐書藝文志作冤魂志三卷文獻通考作北齊還冤志二卷考宋史藝文志作顔之推還冤志太平廣記所引亦皆稱還冤志與今本合則唐志爲傳寫之訛至書中所記上始周宣王杜伯之事不得目以北齊即之推亦始本梁人後終隋代觀陸法言切韻序則開皇之初尚與劉臻等八人同時定韻更不得目以北齊殆因舊本之首題北齊黃門侍郞顔之推撰遂誤以冠於書名上歟觀宋史又載釋庭藻續北齊還冤志一卷則誤稱北齊亦已久矣自梁武以後佛教彌昌士大夫率皈禮能仁盛談因果之推家訓有歸心篇於罪福尤爲篤信故此書所述皆釋家報應之說然齊有彭生晉有申生鄭有伯有衛有渾良夫其事並載春秋傳趙氏之大厲趙王如意之蒼犬以及魏其武安之事亦未嘗不載於正史强魂毅魄憑厲氣而爲變理固有之尚非天堂地獄幻杳不可稽者比也其文詞亦頗古雅殊異小說之冗濫存爲鑑戒固亦無害於義矣陳繼儒嘗刻入秘笈中刋削不完僅存一卷此本乃何鏜漢魏叢書所刻猶爲原帙今據以著錄焉
</p>
<div class="section" id="title-16"><h2>
	集異記一卷<span class="jiazhu">江蘇巡撫採進本</span>
</h2></div>
<p class="em2">
	唐薛用弱撰案唐書藝文志載用弱字中勝長慶光州刺史其里籍則未言此本卷首題曰河東然唐代士族率題郡望劉必彭城李必隴西其確生何地則未之知三水小牘<span class="jiazhu">案此書今佚此條見太平廣記三百十二卷所引</span>載其太和中自儀曹郞出守弋陽爲政嚴而不殘蓋在當時稱良吏其事迹亦無考也是書所記凡十六條晁公武讀書志稱其首載徐佐卿化鶴事此本正以此條爲首與晁氏所記合蓋猶舊本其敘述頗有文采勝他小說之凡鄙世所傳狄仁傑集翠裘王維欝輪袍王積薪婦姑圍棋王之渙旗亭畫壁諸事皆出此書其良常山新官銘洪邁容齋隨筆推爲奇作蘇軾與子過詩所謂爾應奴隷蔡少霞我亦伯仲山元卿者即用其事卷帙雖狹而歴代詞人恒所引據亦小說家之表表者陳振孫書錄解題謂是書一名古異記然諸家著錄俱無此名不知振孫何本又唐比部郞中陸勲亦有集異記二卷與用弱此本名同故文獻通考題勲書曰陸氏集異記以別於用弱書焉
</p>
<div class="section" id="title-17"><h2>
	博異記一卷<span class="jiazhu">江蘇巡撫採進本</span>
</h2></div>
<p class="em2">
	舊本題唐谷神子還古撰不著姓氏考晁公武讀書志載老子指歸十三卷亦題谷神子註不著姓氏而唐書藝文志有馮廓注老子指歸十三卷與公武所言書名卷數皆合則谷神子其馮廓歟胡應麟二酉綴遺則曰唐有詩人鄭還古嘗爲殷七七作傳其人正晩唐而殷傳文與事皆類是書蓋其作也其說亦似有依据然古無明文闕所不知可矣其書載敬元頴許漢陽王昌齡張竭忠崔元微陰隱客岑文本沈亞之劉方元馬燧十人太平廣記三百四十八卷載李全質一條稱會昌壬戌濟陰大水谷神子與全質同舟云云此本無之蓋亦鈔合而成非完帙也所記皆神怪之事叙述雅贍而所錄詩歌頗工緻視他小說爲勝惟師曠鏡銘一條不似三代語爾陳振孫書錄解題謂語觸時忌故隱其名前有自序亦稱非徒但資笑語抑亦粗顯箴規或冀逆耳之詞稍獲周身之戒今觀所載殊不見觸忌之語而證以太平廣記所引又確爲本書非出依托未審其寓言之旨何在也
</p>
<div class="section" id="title-18"><h2>
	杜陽雜編三卷<span class="jiazhu">兩淮鹽政採進本</span>
</h2></div>
<p class="em2">
	唐蘇鶚撰鶚有演義已著錄此編所記上起代宗廣德元年下盡懿宗咸通十四年凡十朝之事皆以三字爲標目其中述奇技寶物類涉不經大扺祖述王嘉之拾遺郭子橫之洞冥雖必舉所聞之人以實之殆亦俗語之爲丹靑也所稱某物爲某年某國所貢者如日林大林文單吳明拘弭大軫南昌淛東條支鬼谷訶陵兠離唐書外國傳皆無此名諸帝本紀亦無其事即如夫餘國久併於渤海大氏而云武宗會昌元年夫餘來貢罽賔地接葱嶺漢書唐書均有明文而云在西海尤舛迕之顯然者矣然鋪陳縟艶詞賦恒所取材固小說家之以文采勝者讀者挹其葩藻遂亦忘其夸飾至今沿用殆以是歟其曰杜陽雜編者晁公武讀書志謂鶚居武功之杜陽蓋因地以名其書云
</p>
<div class="section" id="title-19"><h2>
	前定錄一卷續錄一卷<span class="jiazhu">浙江鮑士恭家藏本</span>
</h2></div>
<p class="em2">
	唐鍾輅撰輅太和中人官崇文館校書郞唐書藝文志作鍾簵未詳孰是也是書所錄前定之事凡二十三則與書錄解題所言合前有自序稱庶達識之士知其不誣奔競之徒亦足以自警校他小說爲有勸戒高彦休唐闕史曰世傳前定錄所載事類實繁其間亦有鄰委曲以成其騐者蓋即指此書然小說多不免附會亦不能獨爲此書責也續錄一卷不題撰人名氏書錄解題亦載之觀其以唐明皇與唐元宗析爲兩條知爲雜采類書而成失於刪併又柳宗元一條乃全引龍城錄語龍城錄爲宋王銍僞撰則非唐以前書明矣
</p>
<div class="section" id="title-20"><h2>
	桂苑叢談一卷<span class="jiazhu">内府藏本</span>
</h2></div>
<p class="em2">
	案新唐書藝文志載桂苑叢談一卷註曰馮翊子子休撰不著姓名晁公武引李淑邯鄲書目云姓嚴疑馮翊子其號而子休其字也陳繼儒刻入秘笈乃題爲唐子休馮翊著顚例其文誤之甚矣其書前十條皆載咸通以後鬼神怪異及瑣細之事後爲史遺十八條其十二條亦紀唐代雜事餘六條則兼及南北朝然如高浟捕賊高延宗縱恣崔宏度酷虐諸事齊隋本史皆已載之又似摘鈔卷中未及刋削者疑已經後人竄亂非原書也其甘露亭一條稱吳王收復浙右之歲者當爲昭宗天復二年時始封楊行密爲吳王故子休以此稱之然則作是書者其江南人歟
</p>
<div class="section" id="title-21"><h2>
	劇談錄二卷<span class="jiazhu">浙江巡撫採進本</span>
</h2></div>
<p class="em2">
	唐康駢撰王定保摭言作唐駢蓋傳寫之訛唐書藝文志作康軿以其字駕言證之二字義皆相合未詳孰是然諸書引之皆作駢疑亦唐志誤也駢池陽人乾符四年登進士第官至崇文館校書郞是書成於乾寧二年皆記天寶以來瑣事亦間以議論附之凡四十條今以太平廣記勘之一一相合非當時全部收入即後人從廣記抄合也此本末有臨安府陳道人書籍舖刋行字蓋猶影抄宋本如潘將軍一條注中疑爲潘鶻硉字今本劍俠傳從廣記剽掇此條訛爲潘鶴碎遂不可解知此本爲善矣其中載元微之年老擢第執贄謁李賀一條古夫于亭雜錄辨之曰案元擢第旣非遲暮於賀亦稱前輩詎容執贄造門反遭輕薄小說之不根如此其論最當然稗官所述半出傳聞眞僞互陳其風自古未可全以爲據亦未可全以爲誣在讀者考證其得失耳不以是廢此一家也
</p>
<div class="section" id="title-22"><h2>
	宣室志十卷補遺一卷<span class="jiazhu">内府藏本</span>
</h2></div>
<p class="em2">
	唐張讀撰陳振孫書錄解題稱讀字聖朋唐書藝文志載讀建中西狩錄十卷註曰讀字聖用朋用字形相近義亦兩通未詳孰是也深州陸澤人舊唐書附見其祖張薦傳中稱其登進士第有俊村累官至中書舍人禮部侍郞典貢舉時稱得士位終尚書左丞新唐書藝文志則稱爲僖宗時吏部侍郞高彦休唐闕史亦稱張侍郞讀爲員外郞張休復之子<span class="jiazhu">案舊唐書作希復</span>牛僧孺之外孫年十九登進士第不言其爲吏部禮部以典貢舉之文證之蓋新唐志爲誤矣是書所記皆神鬼靈異之事豈以其外祖牛僧孺嘗作元怪錄讀少而習見故沿其流波歟補遺一卷舊本併題讀撰然諸家書目皆無之疑刋刻者摭他書所引載於後也宣室之義蓋取漢文帝宣室受釐召賈誼問鬼神事然鬼神之對雖在宣室而宣室之名實不因鬼神而立取以題誌怪之事於義未當特久相沿習不覺耳今特附訂其失庶讀者有考無相沿用焉
</p>
<div class="section" id="title-23"><h2>
	唐闕史二卷<span class="jiazhu">浙江鮑士恭家藏本</span>
</h2></div>
<p class="em2">
	舊本題唐高彦休撰彦休始末未詳書中鄭少尹及第一條有開成二年愚江夏伯祖再司文柄語考舊唐書高鍇傳鍇於太和三年以吏部員外郞奉詔審定勅試別頭進士明經開成元年以中書舍人權知禮部貢舉尋爲禮部侍郞掌貢部者三年出爲鄂岳觀察使而卒鄂岳正江夏之地所言官品事跡俱合則彦休當爲鍇之從孫惟新舊書皆失鍇之里籍遂不知彦休爲何地人耳陳振孫書錄解題曰彦休自號參寥子唐藝文志注亦同宋史藝文志載闕史一卷註曰參寥子述又載高彦休闕史三卷分爲兩書兩人殊爲舛誤又黃伯思東觀餘論有此書跋云叙稱甲辰歲編次蓋僖宗中和四年而其間有巳書僖號者或後人追改之今考序中自言乾符甲子生乾符無甲子當爲甲午之訛下距中和四年僅十年不應即能著書由是以後惟晉開運元年爲甲辰上推乾符元年甲子生年當七十一歲尚有著書之理然則彦休蓋五代人也是書諸家著錄皆三卷今止上下二卷似從他書抄撮而成非其原本張耒宛邱集稱賈長卿嘗辨此書所載白居易母墮井事此本無之是亦不完之一証然自序言共五十一篇分爲上下二卷又似非有脫遺者或後人併追改其序歟王士禎居易錄譏其首載李師道之黨丁約獻俘闕下臨刑幻化仙去事以爲導逆其說甚當然所載如周墀之對文宗崔閫之對宣宗鄭薰判宦官之蔭子盧擕之議鎭州皆足與史傳相參訂李可及戯論三教一條謂伶人不當授官持論尤正他如皇甫湜作福先寺碑劉蛻辨齊桓公器單長鳴非姓單諸事亦足以資考証不盡小說荒怪之談也
</p>
<div class="section" id="title-24"><h2>
	甘澤謠一卷<span class="jiazhu">江蘇巡撫採進本</span>
</h2></div>
<p class="em2">
	唐袁郊撰晁公武讀書志云載譎異事九章咸通中久雨臥疾所著陳振孫書錄解題述其自序云以春雨澤應故有甘澤成謠之語以名其書此本爲毛晉所刋云得之華陰楊儀篇數與讀書志合然但有儀序而無郊自序儀序稱郊爲唐祠部郞中考新唐書宰相世系表郊字子乾官至虢州刺史不知儀何所據也周亮工書影曰甘澤謠别自有書今楊夢羽所傳皆從他書抄撮而成僞本也或曰夢羽本未出時已有抄太平廣記二十餘條爲甘澤謠以行者則夢羽本又贋書中之重儓矣今考亮工所稱夢羽即儀之字其所稱先出之一本今未之見錢希言獪園薄明經爲魚一條稱嘗見唐人小說有甘澤謠載魚服記甚詳今此本無魚服記豈希言所見乃先出一本耶然據此本所載與太平廣記所引者一一相符則兩本皆岀廣記不得獨指儀本爲重儓又裒輯散佚重編成帙亦不得謂之贋書所論殊爲未允其書雖小說家流而瑣事軼聞徃徃而在如杜甫飮中八仙歌葉夢得避暑錄話謂惟焦遂不見於書傳今考此書陶峴條中實有布衣焦遂而絶無口吃之說足以證師古僞註之謬是亦足資考證不盡爲無益之談矣
</p>
<div class="section" id="title-25"><h2>
	開天傳信記一卷<span class="jiazhu">浙江鮑士恭家藏本</span>
</h2></div>
<p class="em2">
	唐鄭綮撰綮字藴武榮陽人登進士第累官右散騎常侍好以詩謠托諷昭宗意其有所藴蓄擢爲禮部侍郞同中書門下平章事所謂歇後鄭五作宰相時事可知者即其人也舊唐書本傳稱綮嘗歴監察殿中食戶二員外金刑右司三郞而是書原本首署其官爲吏部員外郞本傳顧未之及或史文有所脫漏歟書中皆記開元天寶故事凡三十二條自序稱簿領之暇捜求遺逸期於必信故以傳信爲名其紀明皇戯游城南王琚延過其家謀誅韋氏一條据唐書琚傳乃琚選補主簿過謝太子乘機進說以除太平公主並無先過琚家之事司馬光作通鑑亦不從是書惟新唐書兼採之然韋氏稱制時琚方以王同皎黨亡命江都安得復卜居韋杜綮所紀恐非事實宜爲通鑑所不取又如華陰見岳神夢遊月宮羅公遠隱形葉怯善符錄諸事亦語涉神怪未能盡出雅馴然行世旣久諸書言唐事者多沿用之故錄以備小說之一種焉
</p>
<div class="section" id="title-26"><h2>
	稽神錄六卷<span class="jiazhu">内府藏本</span>
</h2></div>
<p class="em2">
	宋徐鉉撰鉉字鼎臣廣陵人仕南唐爲翰林學士隨李煜歸宋官至直學士院給事中散騎常侍淳化初坐累謫静難軍司馬卒於官事迹具宋史本傳是編皆記神怪之事晁公武讀書志載其自序稱自乙未歲至乙卯凡二十年則始於後唐廢帝淸泰二年迄於周世宗顯德二年猶未入宋時所作書中惟乾寧天復天祐開成同光書其年號自後唐明宗以後則但書甲子考馬永卿懶眞子稱南唐自顯德五年用中原正朔士大夫以爲耻碑文但書甲子此書猶在李璟去帝號前三年殆必原用南唐年號入宋以後廹改之其稱楊行密曰僞吳稱南唐曰江南其官亦稱僞某官亦入宋以後所追改歟讀書志云所載一百五十事陳振孫書錄解題云元本十卷此無卷第當是他書中錄出者案今本止六卷而反有一百七十四事末又有拾遺十三事與晁氏陳氏所云卷數條數俱不合案楓窻小牘云太宗命儒臣修太平廣記時徐鉉實與編纂稽神錄鉉所著也毎欲采擷不敢自專輒示宋白使問李昉昉日詎有徐率更言無稽者於是此錄遂得見收疑是錄全載太平廣記中後人錄出成帙而三大書徵引浩博門目叢雜所列諸書凡一名叠見者太平御覽皆作又字文苑英華皆作前名字廣記皆作同上字其間前後相連以甲蒙乙者徃徃而是或緣此多錄數十條亦未可知也讀書志又云楊大年云江東布衣蒯亮好大言誇誕鉉喜之館於門下稽神錄中事多亮所言考鉉騎省集中有送蒯參軍亮詩前四句云昔年聞有蒯先生二十年來道不行抵掌曾談天下士折腰猶忤俗人情則鉉客實有蒯亮然不言及說鬼事又書中載破瘤得碁子得鍼二章云聞之於亮則不題亮名者似非亮語趙與旹賓退錄備載洪邁夷堅志諸序稱其三志庚集序考徐鉉稽神錄辨楊文公談苑所載蒯亮之事非是其說必有所考今不得而見之矣
</p>
<div class="section" id="title-27"><h2>
	江淮異人錄二卷<span class="jiazhu">永樂大典本</span>
</h2></div>
<p class="em2">
	宋吳淑撰淑有事類賦已著錄是編所紀多道流俠客術士之事凡唐代二人南唐二十三人徐鉉嘗積二十年之力成稽神錄一書淑爲鉉壻殆耳濡目染挹其流波故亦喜語怪歟鉉書說鬼率誕漫不經淑書所記則周禮所謂怪民史記所謂方士前史徃徃載之尚爲事之所有其中如耿先生之類馬令陸游二南唐書皆採取之則亦未盡鑿空也尤袤遂初堂書目載此書作江淮異人傳疑傳寫之訛又宋史淑本傳載是書三卷而陳振孫書錄解題作二卷宋藝文志亦同則列傳以二爲三由字誤矣其書久無傳本今從永樂大典中掇拾編次適得二十五人之數首尾全備仍爲完書謹依宋志仍分爲上下二卷以復其舊焉
</p>
<div class="section" id="title-28"><h2>
	茆亭客話十卷<span class="jiazhu">兩江總督採進本</span>
</h2></div>
<p class="em2">
	宋黃休復撰休復有益州名畫錄已著錄是編乃雜錄其所見聞始王孟二氏終於宋眞宗時皆蜀中軼事無一條旁涉他郡陳振孫書錄解題稱其所記多蜀事似未偏檢其書但約畧言之也李畋作益州名畫錄序稱其通春秋學又稱其鬻丹養親書中李處士一條極論杜預以左傳合經之誤足徴其深於春秋其他論燒煉服餌導引之術臚列道家靈跡者居全書之大半足徵其嫻於丹法餘雖多及神怪而徃徃借以勸戒在小說之中最爲近理其記吳王客省使高弼以王羲之石本蘭亭一軸獻僞蜀太子當時識者謂是羲之撰序之後刻石蘭亭之本其說爲自古錄金石者所未聞<span class="jiazhu">案賓退錄引蔡絛之言曰定武本乃江左所傳晉會稽石也其說殆即因此事而附會</span>又記唐德宗疑韋皇有異志陰遣僧行勤誘之餌丹至貞元二十年丹毒發而死亦唐史所不載又記雷琴所以爲異者岳雖高而絃低雖低而不拍靣按之若指下無絃吟振之則有餘韻皆足以廣異聞其駁北夢瑣言所記高駢鎭蜀時術士王劍換福感寺塔金相輪事謂淳化五年相輪墜地實銅鐵所鑄證孫光憲爲誣亦足訂小說之訛也
</p>
<div class="section" id="title-29"><h2>
	太平廣記五百卷<span class="jiazhu">内府藏本</span>
</h2></div>
<p class="em2">
	宋李昉奉勅監修同修者扈蒙李穆湯悅徐鉉宋白王克貞張洎董淳趙隣幾陳鄂呂文仲吳淑十二人也以太平興國二年三月奉詔三年八月表進<span class="jiazhu">此據宋會要之文玉海則作二年三月戊寅所集八年十二月庚子書成未詳孰是</span>六年正月勅雕板印行凡分五十五部所采書三百四十五種古來軼聞瑣事僻笈遺文咸在焉卷帙輕者徃徃全部收入蓋小說家之淵海也玉海稱廣記鏤本頒天下後以言者謂非後學所急收板貯之太淸樓故北宋人多未及睹鄭樵號爲博洽而通志校讎畧中乃謂太平廣記爲太平御覽中别出廣記一書專記異事誤合兩書而一之是樵亦未嘗見矣其書雖多談神怪而采摭繁富名物典故錯出其間詞章家恒所采用考證家亦多所取資又唐以前書世所不傳者斷簡殘編尚問存其什一尤足貴也此本爲明嘉靖中右都御史談愷所刋卷頁間有闕佚胡應麟二酉綴遺曰談於此書頗肆力校讐第中闕嗤鄙類二卷無頼類二卷輕薄類一卷而酷暴類闕胡淛等五事婦人類闕李誕等七事談謂徧閲諸藏書家悉然疑宋世已亡又曰輕薄類劉祥許敬宗等皆見六朝諸史及唐書雜説談已考補餘目中有名姓者尚多互見諸書惟出小說中而其書今亡者難悉究矣云云則書在當時已非完帙今亦姑仍舊本錄之焉
</p>
<div class="section" id="title-30"><h2>
	分門古今類事二十卷<span class="jiazhu">浙江巡撫採進本</span>
</h2></div>
<p class="em2">
	不著撰人名氏宋史藝文志亦未著錄卷首題蜀本二字第八卷内載有先大夫龍泉夢記一篇記中稱崇寧乙酉拔漕解次年叨第末署政和七年三月宋如璋記是作此書者即如璋之子特前後無序跋其名已不可考矣書分十二類凡帝王運兆門二卷異兆門三卷夢兆門三卷相兆門二卷卜兆門二卷䜟兆門二卷祥兆門一卷婚兆門一卷墓兆雜誌門一卷爲善而增門一卷爲惡而損門一卷大旨在徵引故事以明事有定數無容妄覬而又推及於天人迪吉從逆之所以然雖採撫叢瑣不無涉於誕幻而警發世俗意頗切至蓋亦前定錄樂善錄之類且其書成於南渡之初中間所引如成都廣記該聞錄廣德神異錄唐宋遺史賔仙傳蜀巽記搢紳脞說靈驗記靈應集諸書皆後世所不傳亦可以資博識之助也
</p>
<div class="section" id="title-31"><h2>
	陶朱新錄一卷<span class="jiazhu">浙江鮑士恭家藏本</span>
</h2></div>
<p class="em2">
	宋馬純撰純字子約自號樸樕翁單州城武人紹興中爲江西漕使隆興初以大中大夫致仕居越之陶朱鄉搜輯見聞著是書因名曰陶朱新錄純事蹟不槩見惟會稽志載其題能仁寺壁一詩以譏僧宗昻有黃紙除書猶到汝定知淸世不遺賢之句爲當時傳誦是書自宋以來史志及各家書目亦皆不著錄然周煇淸波雜志引其中韓南一條稱爲樸樕翁陶朱集又稱樸樕翁單父人嘗宦於宣政間蓋即此書知實出宋人非後來依託也所載皆宋時雜事大扺涉於怪異者十之七八亦洪邁夷堅志之流末附元祐黨籍一碑與全書體例頗爲不類考錄中所記馬黙思郭眞人詩純蓋默之諸孫默在神宗朝以戶部侍郞寶文閣待制致仕奉祠後人黨籍南渡以後力反宣和之政以收人心凡黨人子孫皆從優叙故張綱華陽集中有論其除授太濫一疏然士大夫終以爲榮純載是碑蓋以其祖之故亦陸游自稱元祐黨家之意云
</p>
<div class="section" id="title-32"><h2>
	睽車志六卷<span class="jiazhu">内府藏本</span>
</h2></div>
<p class="em2">
	宋郭彖撰彖字伯象和州人由進士歴官知興國軍是書皆紀鬼怪神異之事爲當時耳目所見聞者其名睽車志蓋取易睽卦上六載鬼一車之語也張端義貴耳集日憲聖在南内愛神怪幻誕等書郭彖睽車志始出洪景盧夷堅志繼之似此書嘗經進御矣宋史藝文志小說家類載有是書一卷陳振孫書錄解題作五卷而明商維濬刻人碑海者又作六卷參錯不一考夷堅志載趙三翁得道事有張儔朋父爲作傳郭彖伯象得其文載於睽車志末云云今勘檢此本惟張儔作張壽傳寫異文其在卷末則與洪說相應知猶舊本特後人屢有分析故卷目多寡互異耳書中所載多建炎紹興乾道淳熙間事而汴京舊聞亦間爲錄入各條之末悉分注某人所說蓋用杜陽雜編之例其大旨亦主於闡明因果以資勸戒特摭拾旣廣亦徃徃緣飾附會有乖事實如米芾本北宋名流而疑爲蠎精程迥亦南渡宿儒多所著述而以爲其家奉玉眞娘子由此致富張觷能斥姦平亂志操甚正身後尚廟食邵武而以爲挾嫌殺人白晝見鬼而卒皆灼然可知其妄其他亦多涉荒誕然小說家言自古如是不能盡繩以史傳取其勉人爲善之大旨可矣
</p>
<div class="section" id="title-33"><h2>
	夷堅支志五十卷<span class="jiazhu">編修汪如藻家藏本</span>
</h2></div>
<p class="em2">
	宋洪邁撰邁所著容齋隨筆已著錄是書所記皆神怪之說故以列子夷堅事爲名考列子謂大禹行而見之伯益知而名之夷堅聞而志之正謂珍禽異獸如山海經之類邁雜錄仙鬼諸事而名取於斯非其本義然唐華原尉張愼素巳有夷堅錄之名則邁亦有所本也陳振孫書錄解題稱夷堅志甲至癸二百卷支甲至支癸一百卷三甲至三癸一百卷四甲四乙二十卷共四百二十卷趙與旹賓退錄亦載夷堅志三十二編凡三十一序不相重複各節錄其序之大畧頗爲詳備此本僅存自甲至戊五十卷標題但曰夷堅志以其序文校與旹之所載乃支甲至支戊非其正集惟與旹記支丙作支景謂避其曾祖之嫌名而此仍作丙殆傳寫者所改歟胡應麟筆叢謂所藏之本有百卷核其卷目次第乃支甲至三甲共十一帙此殆胡氏之本又佚其半也朱國楨湧幢小品不知爲志中之一集乃云夷堅志本四百二十卷今行者五十一卷蓋病其煩蕪刪之則誤之甚矣陳振孫譏邁爲謬用其心其說頗正陳櫟勤有堂隨錄則謂邁欲修國史借此練習其筆似乎曲爲之詞然其中詩詞之類徃徃可資采錄而遺聞瑣事亦多足爲勸戒非盡無益於人心者小說一家歴來著錄亦何必拘於方隅獨爲邁書責歟
</p>
<p class="em2">
	右小說家類異聞之屬三十二部七百二十四卷皆文淵閣著錄
</p>
<div class="section" id="title-34"><h2>
	博物志十卷<span class="jiazhu">内府藏本</span>
</h2></div>
<p class="em2">
	舊本題晉張華撰考王嘉拾遺記稱華好觀秘異圖緯之部捃採天下遺逸自書契之始考騐神怪及世間閭里所記造博物志四百卷奏於武帝帝詔詰問卿才綜萬代博識無倫然記事采言亦多浮妄可更芟截浮疑分爲十卷云云是其書作於武帝時今第四卷物性類中稱武帝泰始中武庫火則武帝以後語矣周亮工書影謂藝文類聚引博物志子貢說社樹一條今本不載案此條實在第八卷中亮工蓋偶然未檢然考裴松之三國志注魏志太祖紀文帝紀濊傳吳志孫賁傳引博物志四條今本惟有太祖紀所引一條而佚其前半餘三條皆無之又江淹古銅劍贊引張華博物志曰鑄銅之工不可復得惟蜀地羌中時有解者今本無此語足證非宋齊梁時所見之本又唐會要載顯慶三年太常丞呂才奏按張華博物志曰白雪是泰帝使素女鼓五絃曲名以其調高人遂和寡又張彦遠歴代名畫記引張華博物志曰劉褒漢桓帝時人曾畫雲漢圖人見之覺熱又畫北風圖人見之覺涼今本皆無此語李善注文選引張華博物志十二條見今本者九條其西京賦注引王孫公子皆古人相推敬之詞一條閒居賦注引張騫使大夏得石榴李廣利爲貳師將軍伐大宛得蒲陶一條七命注引橙似橘而非若柚而有芬香一條則今本皆無此語段公路北戶錄引博物志五條見今本者三條其鵂鶹一名雞鵂一條金魚腦中有麩金出功婆塞一條則今本皆無此語足證亦非唐人所見之本太平廣記引博物志鄭宏沉釀川一條趙彦衛雲麓漫鈔引博物志黃藍張騫得自西域一條今本皆無之晁公武讀書志稱卷首有理畧後有讚文今本卷首第一條爲地理稱地理畧自魏氏曰以前云云無所謂理畧讚文惟地理有之亦不在卷後又趙與旹賓退錄稱張華博物志卷末載淵夫人事亦誤以爲堯女今本此條乃在八卷之首不在卷末皆相矛盾則併非宋人所見之本或原書散佚好事者掇取諸書所引博物志而雜採他小說以足之故證以藝文類聚太平御覽所引亦徃徃相符其餘爲他書所未引者則大扺剽剟大戴禮春秋繁露孔子家語本草經山海經拾遺記搜神記異苑西京雜記漢武内傳列子諸書餖飣成帙不盡華之原文也又劉昭續漢志注律曆志引博物記一條輿服志引博物記一條五行志引博物記二條郡國志引博物記二十九條齊東野語引其中曰南野女一條謂博物記當是秦漢間古書張華取其名而爲志楊愼丹鉛錄亦稱據後漢書注博物記乃唐蒙所作今觀裴松之三國志注引博物志四條又於魏志涼茂傳中引博物記一條灼然二書更無疑義此本惟載江河水赤一條又載漢末關中女子及范明友奴發冡重生一條而分爲兩條又載曰南野女一條訛羣行不見夫句爲羣行見丈夫訛其狀皛且白句爲狀晶目其餘三十一條則悉遺漏豈非偶於他書見此三條以博物二字相同不辨爲兩書而貿貿採入乎至於雜記下所載豫章衣冠人有數婦一條乃隋書地理志之文唐人所撰華何自見之尤雜合成編之明證矣書中間有附注或稱盧氏或稱周日用案文獻通考載周盧注博物志十卷又盧氏注博物志六卷此所載寥寥數條殆非完本或亦後人偶爲摘附歟
</p>
<div class="section" id="title-35"><h2>
	述異記二卷<span class="jiazhu">内府藏本</span>
</h2></div>
<p class="em2">
	舊本題梁任昉撰昉字彦升樂安人官至新安太守事迹具梁書本傳此書宋志始著錄卷數與今本相符晁公武讀書志曰昉家藏書三萬卷天監中採輯先世之事纂新述異皆時所未聞將以資後來屬文之用亦博物志之意唐志以爲祖冲之所作誤也案隋志先有祖冲之述異記十卷唐志盖沿其舊文以爲別自一書則可以爲誤題祖冲之則史不誤而公武反誤矣其書文頗冗雜大抵剽剟諸小說而成如開卷盤古氏一條即採徐整三五厯記其餘精衛諸條則採山海經則客諸條則採列仙傳龜厯諸條則採拾遺記老桑諸條則採異苑以及防風氏𧈪尤夜郞王之類皆非僻事不得云世所未聞其武陵源一條則襲陶潛所記而於桃外增李移其地於吳中周禮孤竹之管空桑之琴瑟二條則附會竹生東海空桑生大野山尤爲拙文陋識考昉本傳稱著雜傳二百四十七卷地志二百五十二卷文章三十三卷不及此書且昉卒於梁武帝時而下卷地生毛一條云北齊武成河淸年中案河淸元年壬午當陳天嘉三年周保定二年後梁蕭巋天保元年距昉之卒久矣昉安得而記之其爲後人依托蓋無疑義姚寛西溪叢語謂潘岳閒居賦房陵朱仲之李句李善注朱仲未詳此書中乃有其事撫以補善注之逸今考李善閒居賦注此句下引荆州記曰房陵縣有朱仲者家有縹李代所希有並無未詳之語寛偶讀誤本不知此書之剽文選注反謂選注未見此書舛誤甚矣考太平廣記所引述異記皆與此本相同則其僞在宋以前其中桃都天雞事温庭筠雞鳴埭歌用之燕昭王爲郭隗築臺事白居易六帖引之則其書似出中唐前蛇珠龍珠之諺乃剽竊灌畦暇語則其書又似出中唐後或後人雜採類書所引述異記益以他書雜說足成卷帙亦如世所傳張華博物志歟
</p>
<div class="section" id="title-36"><h2>
	酉陽雜俎二十卷續集十卷<span class="jiazhu">内府藏本</span>
</h2></div>
<p class="em2">
	唐段成式撰成式字柯古臨淄人宰相文昌之子官至太常卿事迹具唐書本傳是書首有自序云凡三十篇爲二十卷今自忠志至肉攫部凡二十九篇尚闕其一考語資篇後有云客徵鼠蝨事余戱摭作破蝨錄今無所謂破蝨錄者盖脫其一篇獨存其篇首引語綴前篇之末耳至其續集六篇十卷合前集爲三十卷諸史志及諸家書目並同而胡應麟筆叢云酉陽雜俎世有二本皆二十卷無所謂續者近於太平廣記中抄出續記不及十卷而前集漏軼者甚多悉抄入續記中爲十卷俟好事者刻之又似乎其書巳佚應麟復爲抄合者然不知應麟何以得其篇目豈以意爲之耶其書多詭怪不經之談荒渺無稽之物而遺文秘籍亦往往錯出其中故論者雖病其浮誇而不能不相徵引自唐以來推爲小說之翹楚莫或廢也其曰酉陽雜俎者蓋取梁元帝賦訪酉陽之逸典語二酉藏書之義也其子目有曰諾臯記者吳曾能改齋漫錄以爲諾臯太隂神名語本抱朴子未知確否至其貝編玉格天咫壼史諸名則在可解不可解之間蓋莫得而深考矣
</p>
<div class="section" id="title-37"><h2>
	清異錄二卷<span class="jiazhu">浙江巡撫採進本</span>
</h2></div>
<p class="em2">
	宋陶榖撰榖字秀實邠州新平人本唐彦謙之孫避晉諱改陶氏仕晉爲知制誥倉部郎中仕漢爲給事中仕周爲兵部侍郞翰林承旨入宋仍原官加戶部尚書事迹具宋史本傳是書皆采摭唐及五代新頴之語分三十七門各爲標題而注事實緣起於其下陳振孫書錄解題以爲不類宋初人語胡應麟筆叢嘗辨之今案榖雖入宋實五代舊人當時文格不過如是應麟所云良是惟榖本北人僅一使南唐而花九品九命一條云張翊者世本長安因亂南來先主擢置上列乃似江南人語是則稍不可解耳豈亦雜錄舊文刪除未盡耶所記諸事如出一手大抵即榖所造亦雲仙散錄之流而獨不僞造書名故後人頗引爲詞藻之用樓鑰攻媿集有白醉軒詩據其自序亦引此書則宋代名流即巳用爲故實相沿旣久遂亦不可廢焉
</p>
<div class="section" id="title-38"><h2>
	續博物志十卷<span class="jiazhu">江蘇巡撫採進本</span>
</h2></div>
<p class="em2">
	舊本題晉李石撰然第二卷稱今上於前朝作鎭睢陽洎開國號大宋是宋太祖時人矣而又稱曾公亮得龍之脊王安石得龍之睛全撫陸佃埤雅之說又引子華子陳正敏遯齋閒覽曾慥集仙傳均南北宋間之書則併非北宋初人别本末有其門人迪功郞眉山簿黃宗泰跋稱爲方舟先生方舟爲宋李石之號所作詩如例已著錄經部中則稱晉李石誤也然石爲紹興乾道間人亦不應稱太祖爲今上殆亦剽掇說部以爲之仍其舊文未及削改歟其書以補張華所未備惟華書首地理此首天象體例小異其餘雖不分門目然大致畧同故自序謂次第仿華書一事續一事然龜巢蓮葉一條與華書複出竟不及檢又王士禎香祖筆記摘其旣云劉亮合仙丹得白蝙蝠服之立死又云陳子眞得蝙蝠大如鴉食之一夕大泄而死乃更云丹水石穴蝙蝠百歲者倒懸得而服之使人神仙自相矛盾又摘其以文帝使掌故歐陽生受伏生尚書以伏生墓爲在漯水以蟠溪爲在汲郡皆附會舛誤特以宋人舊笈軼聞瑣語間有存焉姑錄以備參考云爾
</p>
<p class="em2">
	右小說家類瑣語之屬五部五十四卷皆文淵閣著錄
</p> 



</div></body></html>