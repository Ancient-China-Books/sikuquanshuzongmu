<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百二十六·子部三十六（雜家類存目三）</title></head><body><div id="text">

<p>
<strong>欽定四庫全書總目卷一百二十六</strong>
</p>
<div class="section" id="title-0"><h1>
	子部三十六
</h1><hr/></div>
<div class="section" id="title-1"><h2>
	雜家類存目三
</h2></div>
<div class="section" id="title-2"><h2>
	事始一卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏其書皆推原事物之始雜引經史如以太師始於吕望考之尚書箕子已先爲之則非周始也又如開府儀同三司謂始於漢代考漢建初二年使車騎將軍馬防班同三司同三司自此始延平元年鄧隲爲車騎將軍儀同三司儀同之號自此始而皆不云開府至魏黄權乃以車騎將軍開府儀同三司蓋漢制惟三公開府至魏始有開府儀同三司之號是編混而一之皆失精審又如檀弓載乘邱之戰乃士有誄之始非自是而始有誄引爲誄始亦殊疎舛案郡齋讀書志載唐劉將孫事始三卷晁公武謂分二十六門與此本體例不合又載蜀馮鑑續事始十卷卷數尤不相應此本所引皆唐以前書疑後人抄撮類書中所引劉將孫書凑合成帙也
</p>
<div class="section" id="title-3"><h2>
	釋常談三卷<span class="jiazhu">兵部侍郞紀昀家藏本</span>
</h2></div>
<p class="em2">
	不著撰人名氏考陳振孫書錄解題曰續釋常談二卷秘書丞龔頤正養正撰<span class="jiazhu">案王楙野客叢書作二十卷此蓋誤脫十字</span>昔有釋常談一書不著名氏今故以續稱凡常言俗語皆著其所始然則此書之作在襲頤正之前當出北宋人手矣原序稱隨目註解總得二百事而此本僅一百二十六事殆後人病其冗濫有所刋除歟明謝肇淛文海披沙云釋常談一書作者不著名氏其中援引蕪陋極有可笑至以鵞爲右軍筯爲趙達盲爲小冠子夏癭爲智囊醉爲倒載覔食爲彈鋏五遷爲盤庚子死爲䘮明聾爲黈纊皆謬誤不經似村學究所爲其引負荆一叚尤似打鼓上場人語也云云今核其書如謂程普爲程據謂夫婦不睦爲參商謂戴帽爲張蓋卸㡌爲傾蓋謂鳯兮鳯兮爲孔子之語謂屣歩爲不乘鞍馬謂膏肓之疾爲晉悼公謂秦醫爲盧醫謂董宣封强項侯謂飮酒燭滅爲絶纓謂自稱巳善爲自媒齊東之語展卷皆是尚不止肇淛之所摘而災棃禍棗流傳五六百年亦事之不可理解者矣
</p>
<div class="section" id="title-4"><h2>
	别釋常談三卷<span class="jiazhu">浙江廵撫採進本</span>
</h2></div>
<p class="em2">
	不著撰人名氏其中引中庸冠以禮記知爲宋人稱齊桓公爲威公知爲南宋人故所徵引如蘇軾東坡集蘇轍欒城集魏泰臨漢隱居詩話之類皆至北宋而止也以先有釋常談續釋常談故以别釋爲名其淺陋鄙俚亦與二書相等摘之不可勝摘也
</p>
<div class="section" id="title-5"><h2>
	肻綮錄一卷<span class="jiazhu">編修程晉芳家藏本</span>
</h2></div>
<p class="em2">
	宋趙叔問撰叔問自號西隱老人其始末末詳以宋宗室聯名字推之蓋魏王廷美之裔也是書首辨俚俗字義於陸法言唐韻注中摘錄以備考證然唐韻爲孫愐作法言隋時人所著乃切韻非唐韻開卷先誤又謂孟子名應讀口箇切不知韓愈石鼓歌正押平聲其他辨証亦多說部習見之文無可采錄
</p>
<div class="section" id="title-6"><h2>
	古今考一卷<span class="jiazhu">兩江總督採進本</span>
</h2></div>
<p class="em2">
	宋魏了翁撰了翁有周易要義已著錄是書前有自序稱即漢紀隨文辨理作古今考然惟前二十餘頁摘漢書高帝紀中名物稱謂字義音釋略爲辨論與序相應自東坡胡麻賦以下皆雜記他事註曰以下雜識諸條附考方回所補了翁古今考仍以原書爲第一卷無此諸條知爲後人以篇頁寥寥不盈卷軸竄入他文以足之陳繼儒秘笈所載大抵此類也
</p>
<div class="section" id="title-7"><h2>
	正朔考一卷<span class="jiazhu">兩江總督採進本</span>
</h2></div>
<p class="em2">
	宋魏了翁撰其書力主周行夏時之說首舉豳風七月詩次考六經及先秦古書與厯代正史所書之月皆爲夏正而以改時改月爲世儒之臆說凡三篇考之周禮正歲正月並見於經所謂正歳者兼用建寅以便民所謂正月者則專用建子以頒朔故一王之制而兩正並行經典時有異文蓋緣於此了翁不考左傳王周正月之文及春王正月日南至之類而摭其兼用之文爲周行夏時之證可謂知其一不知其二矣
</p>
<div class="section" id="title-8"><h2>
	讀書雜抄二卷<span class="jiazhu">江蘇廵撫採進本</span>
</h2></div>
<p class="em2">
	宋魏了翁撰其書多辨證經義之語若引左傳或濡馬褐以救之注褐馬衣遂謂馬有衣不知馬衣即馬被具猶之宋人以馬被具爲馬甲耳非别有衣也春秋正義引服虔說謂馬繁纓爲索帬豈古者馬亦别有帬耶此類皆隨文生解不得經意其謂哉生魄當作霸霸魄二字有異昭爲韶音不始晉諱則皆有合於說文之旨蓋隨筆劄記之書不及一一考證故不能一一精核也
</p>
<div class="section" id="title-9"><h2>
	搜采異聞集五卷<span class="jiazhu">江蘇廵撫採進本</span>
</h2></div>
<p class="em2">
	舊本題宋永亨撰諸家書目皆不載惟明商維濬稗海中刻之今考其文皆剽取洪邁容齋隨筆而顛倒其次序其中濮安王子宗綽藏書目錄一條尚未及改去忠宣公字又兄公一條亦未及改去余奉使金國字蓋明季士風浮僞喜以藏蓄異本爲名高其不能真得古書者徃徃贋作以炫俗其不能自作者則又徃徃竄亂舊本被以新名如是者指不勝屈此特其一耳
</p>
<div class="section" id="title-10"><h2>
	續古今考九卷<span class="jiazhu">兩江總督採進本</span>
</h2></div>
<p class="em2">
	舊本題金元好問撰考好問著述存者有遺山集中州集續夷堅志佚者有壬辰雜編此外諸家著錄别無他書此編莫省所自來前有永樂四年解縉序詞意凡鄙殊不類縉文其論晉書以十六國爲載記不若東都事畧以遼金夏爲附錄決非金人之言中間屢引困學紀聞文獻通考案王應麟生於宋寜宗嘉定十四年辛巳其作困學紀聞据袁桷序應麟時年五十餘歲當在咸淳末年好問卒於憲宗七年丁巳即宋理宗寳祐五年是困學紀聞書成在其殁後二十年通考雖成於宋末元初其刋行於世則在元英宗至治二年在好問殁後又六十餘年皆不應預爲徵引至解論語有婦人焉引來集之樵書又引顧炎武語皆明末國初之人解中庸屋漏引陳司業之說今見陳祖范經咫中祖范薦舉經學賜國子監司業銜事在乾隆十六年則此書直近時人所爲本可不著於錄以其託名古人故存而辨之不使售欺焉
</p>
<div class="section" id="title-11"><h2>
	箐齋讀書錄二卷<span class="jiazhu">兩江總督採進本</span>
</h2></div>
<p class="em2">
	明周洪謨撰洪謨有羣經辨疑錄已著錄是書卷首一行題南臯子述篇中皆自稱南臯子前有正德丁卯陳旦引詞云是文安先生精神心術所在羽翼經傳闡明意義最爲精切惜篇帙首尾俱未載姓氏恐歲久傳疑敢引其大畧於端今觀上卷中如黑水和夷諸辨頗見攷据三皇制器諸論則義甚平淺下卷辨論周正凡十餘條力主蔡氏改時不改月之說反詆孔鄭爲非極爲博辨至於僖公二年春正月日南至之文夏正必不可通則直斷以爲左氏妄意增改可謂不顧其安矣其他論伯牛非患癩之類亦皆純以臆斷不足與辨也
</p>
<div class="section" id="title-12"><h2>
	兩山墨談十八卷<span class="jiazhu">兩淮鹽政採進本</span>
</h2></div>
<p class="em2">
	明陳霆撰霆有唐餘紀傳已著錄是書考証古籍頗爲詳贍而持論每涉偏駁如據國語王子晉厲宣幽平之言謂周宣與厲幽平相等謂許衡姚樞不當仕元謂至正二十六年即當削元之統皆乖謬殊甚又輕信小說如紅線蘇小妹之類並引爲故實至於據政和縣志所載余應詩以元順帝爲瀛國公子益荒誕矣
</p>
<div class="section" id="title-13"><h2>
	灼薪劇談二卷<span class="jiazhu">浙江鄭大節家藏本</span>
</h2></div>
<p class="em2">
	明朱承爵撰承爵字子儋不知何許人其書作於正德癸酉因臘月大雪與朋友擁爐夜話錄而成編故以灼薪爲名然雜抄唐宋說部之文如余遊褒禪山一條全錄葉夢得避暑錄話而註其末曰余葉石林自謂也似乎節錄古書而彭淵材禁蛇開井一條全錄惠洪冷齋夜話惟改使余跋其書句爲使其宗跋其書又似乎冒爲巳語者殊不解其何所取義裒此一編也殆書肆賈人所爲耶
</p>
<div class="section" id="title-14"><h2>
	古今原始十四卷<span class="jiazhu">浙江鮑士恭家藏本</span>
</h2></div>
<p class="em2">
	明趙釴撰釴字子舉一字鼎卿桐城人嘉靖甲辰進士官至右僉都御史廵撫貴州此編皆考究事始提綱列目而採摭繁蕪漫無别擇又多不註所出其皇古諸條尤荒陋如燧人氏條下云立傳教臺註曰按教令始此軒轅氏條下云帝誓翦蚩尤乃齋三日註曰此齋戒之始又云命風后爲侍中註曰侍中官名始於此此類已極弇陋又云黄帝内傳題籛鏗得於石室劉向校書得之註曰此作傳之始更幾於戯劇矣又伊耆氏蜡詞見於禮記郊特牲實非僻書乃列之女希氏下而註曰後世祭用祝文皆原於此不考殊甚至謂五經之外有四書始於明太祖則不足與辨矣
</p>
<div class="section" id="title-15"><h2>
	史綱疑辨四卷<span class="jiazhu">江蘇廵撫採進本</span>
</h2></div>
<p class="em2">
	明林有望撰有望字未軒桐城人嘉靖癸丑進士官至四川按察司僉事是書裒集唐宋至明文集說部考辨之文與論世之作不分門目唐宋僅十之一二明人居十之七八編次標目殊爲蕪雜或附載詩篇尤無體例
</p>
<div class="section" id="title-16"><h2>
	千古辨疑七卷<span class="jiazhu">安徽廵撫採進本</span>
</h2></div>
<p class="em2">
	明陳錫撰錫字南衡天台人嘉靖丙辰進士官至禮部員外郞其書皆辨證經籍疑義凡天文一卷地理一卷詩一卷書一卷律吕一卷春秋一卷大抵務博好辨而僅憑虚臆斷考證之處十不得一非根柢之學也
</p>
<div class="section" id="title-17"><h2>
	讀史訂疑一卷<span class="jiazhu">兩淮鹽政採進本</span>
</h2></div>
<p class="em2">
	明王世懋撰世懋有却金傳已著錄是編乃其考證之文雖以讀史訂疑爲名而所言不必皆史事如鴻臚澗毗山龍魚水則糾明一統志疎漏鍾離令嫁前令女事則論自警編之失至於玉蘭花一條直農家圃史中語與史益爲無闗蓋本筆記之流而强立讀史之目名實乖舛職是故矣
</p>
<div class="section" id="title-18"><h2>
	簡籍遺聞二卷<span class="jiazhu">浙江范懋柱家天一閣藏本</span>
</h2></div>
<p class="em2">
	明黄溥撰溥鄞縣人黄潤玉之孫也仕履未詳是書多紀明代軼聞亦間考証古事如謂胡一桂十七史纂要第三卷乃董鼎之作張光啟宋鑑節要劉定之宋論邱濬世史正綱程敏政受終考皆未檢刻本所題誤引爲胡說謂謝鐸尊鄕錄漏胡三省名辨秀州刺客爲韓琦事記欒肇作四書駁引季康子問弟子好學一節辯君問稱孔子對曰之例辨元祐幸學詩同異辨金川玉屑集僞本三可疑論夾註書字本杜荀鶴詩辨金忠諡忠襄非易名之禮辨程端學集誤以佽飛都副兵馬使黄晟爲古斬蛟之佽飛皆有依據而委巷叢談時復濫載如記明太祖謂六經爲五穀琵琶記爲珍羞記元順帝爲宋後記成祖纂修五經四書性命格言及古人行孝爲善事名永樂大典記成祖徐后迷其葬處頼老卒以朽木識之乃尋求而得謂戴良私遁捕得鎻贯肩骨而死謂明惠帝自田州解入京時其祖目擊謂楊士奇以昭字爲仁宗廟號以宣字爲宣宗諡乃以霍光之推昭立宣自比皆荒唐無據之談至記李清照事一條云趙抃子婦一條又云趙挺之子婦隔數頁而矛盾尤失檢矣
</p>
<div class="section" id="title-19"><h2>
	稗乘四卷<span class="jiazhu">浙江廵撫採進本</span>
</h2></div>
<p class="em2">
	不著編輯者名氏萬曆戊午孫幼安得其本爲校正刋行其類凡四曰史畧曰訓詁曰說家曰二氏凡採用書四十二種然多所删削不載全文中間如陶九成元氏掖庭僞政一篇考孫作爲九成集序備列其所著之書並無此名蓋即摘輟耕錄中數條别爲新名餘亦多隨意抄撮無可採錄
</p>
<div class="section" id="title-20"><h2>
	常談考誤四卷<span class="jiazhu">浙江鮑士恭家藏本</span>
</h2></div>
<p class="em2">
	明周夢暘撰夢暘有水部備考已著錄是書卷首諸序皆稱常談考誤而其書題曰青谿山人文集以常談考誤爲子目蓋其初别行後又編入文集也其言皆辨世俗引用典故之訛而援据頗爲寒窘亦多舛誤又有不必辨而辨者如辨靑雲非聖賢元語即仙隱蹤蹟今乃謂登科入仕爲青雲者誤是不知史記范睢蔡澤傳須賈有致身靑雲之上語也謂程子表章大學中庸朱子合以論語孟子謂之四子宋時尚未以四子名是併眞德秀四書集義未見也又謂明太祖以五經四書取士四書之名自此起是併元史選舉志未見也至辨太學石鼓非落星所化道士所居不可稱方丈尤嫌猥陋如爲讀書人辨則讀書人無謬至此者如爲不讀書人辨里巷訛傳觸耳皆是如劉克莊所謂滿村聽唱蔡中郞者可勝與辨乎
</p>
<div class="section" id="title-21"><h2>
	瑯琊曼衍四卷<span class="jiazhu">江蘇廵撫採進本</span>
</h2></div>
<p class="em2">
	明張鼎思撰鼎思字愼吾安陽人萬曆丁丑進士是編皆考證之文然皆抄撮前人之語其第四卷專解周易多襍錄李氏易解及劉牧鉤隱圖蘇軾楊萬里易傳語而皆不辨論其是非蓋錄以備檢之冊其後人繕寫成帙非其本志也
</p>
<div class="section" id="title-22"><h2>
	粃言四卷<span class="jiazhu">浙江鮑士恭家藏本</span>
</h2></div>
<p class="em2">
	明鄭明選撰明選字侯升歸安人萬曆己丑進士官至南京刑科給事中是編皆考證之文而弇陋特甚如辨西王母但引山海經是併爾雅及穆天子傳均未考也辨飮馬長城窟行謂見蔡邕集是併玉臺新詠未考也辨接䍦引世說曰接䍦今之襴衫世說實無此文是併世說未考也辨望羊但引釋名是併家語未考也辨羽化引柳公權語是併晉書未考也辨諱丙爲景始於六朝是併唐書未考也其他舛誤顛倒者不可以殫數觀所徵引者不過韻會事物紀原之類而遽欲攻詰古人宜其動輙自敗矣
</p>
<div class="section" id="title-23"><h2>
	升庵新語四卷<span class="jiazhu">浙江廵撫採進本</span>
</h2></div>
<p class="em2">
	明王字編宇字永啟閩縣人萬曆庚戌進士官至山東提學參議是編抄撮丹鉛諸錄存其什一而所擇又不能精原書具存此爲蛇足矣
</p>
<div class="section" id="title-24"><h2>
	學林就正四卷<span class="jiazhu">安徽廵撫採進本</span>
</h2></div>
<p class="em2">
	明陳耀文撰耀文有經典稽疑已著錄耀文在明季諸人之中頗能考證所作正楊集攻丹鉛諸錄之譌雖詞氣呌囂有乖大雅而疏通引據尚不失精詳此書則聚諸駁雜異說詆呵聖賢如引慕容盛之論比周公於曹操之流據汲冢書之文誣文王以商臣之事小言破道莫甚於斯若夫南宋諸儒力分門戶或不免主持太過不得其平如抑蘇軾詆岳飛之類誠不愜人心是非之公隨事辨正未爲不可耀文必以張栻晩得異疾指爲僞學之証則深文苛索有意求瑕將伯牛之歌芣苢亦爲内行不謹乎又若許衡隷籍河南已非宋土中閱金源一代相距百有餘年而乃責以仕元曲相指摘是東晉之士當越三國而宗漢朝北宋之人當隔五代而心唐室其吹索無理益乖剌不足辨矣
</p>
<div class="section" id="title-25"><h2>
	玉唾壺二卷<span class="jiazhu">浙江范懋柱家天一閣藏本</span>
</h2></div>
<p class="em2">
	明王一槐撰一槐錢塘人萬曆末官臨淄縣知縣此書即其在臨淄時所作皆辨證經史之言前有自序謂書之朽墻歛之唾壺滿而冊脫因以名焉其中如據東坡龍丼題名記跋知其嘗三遊赤壁據爾雅食苖心曰螟駁韓文根節之螟句爲誤亦間有考訂至如謂蘭亭序曾字作僧乃原作立人鈎進行襄後人臨摹誤加而不知爲徐僧權押縫題名權字滅而僧字存又以馬明王爲蘭陵王又以王勃文落霞爲鳥名又以曹娥碑㓜婦爲昌口改絶妙爲絶唱則穿鑿太甚矣
</p>
<div class="section" id="title-26"><h2>
	戲瑕三卷<span class="jiazhu">浙江鮑士㳟家藏本</span>
</h2></div>
<p class="em2">
	明錢希言撰希言有劍筴已著錄是書皆考證之文其名戲瑕者取劉勰所云尹敏戲其深瑕義也然此語出文心雕龍正緯篇戲字頗無義理故朱謀㙔等校本皆以爲詆字之訛其說不爲無見希言以其新異採以名書亦好奇而不顧其安矣書中頗以博識自負而所言茫昧無徵如婦人纒足一條不知秘辛爲楊慎僞撰巳爲失考復云余見一書稱纒足始於帝辛妲己妲己狐妖故纒其足此說最古要必有據云云東方朔一條稱又見一書其母夢太白云云不知一書者竟何書也又如稱姬一條引宋玉高唐賦有天帝之季女名曰瑶姬語謂婦人稱姬在周以前不知此正周末寓言神女賦改正王玉二字引凌初成核劄謂沈括夢溪筆談無此說而不知實出姚寛西溪叢語古人姓名一條謂馮驩一稱馮煖韓憑一稱韓明荀卿一稱孫卿匡俗一稱康俗不知卿姓因漢宣帝而改俗姓以宋太祖諱而改非其本字洗灂一條謂唐人仲子陵賦用泉魚二字出吳志而不知本老子淵魚二字避唐高祖而改古人墓文一條謂孔子季札碑古法帖中止嗚呼有吳君子六字則併誤記淳化閣帖矣至於因粉奩名多羅而解顧甄遠詩多羅少年爲粉少年因七月爲蘭秋而解王勃文蘭燕爲七月燕尤爲穿鑿附會惟引陸龜蒙詩證宋玉眞有微詠賦引柳宗元劉禹錫集證薑芽帖辨褚遂良所作司馬遷妾隨淸娛墓碑可疑引梁書證梁皇懴郗后化蠎之妄引陳鴻長恨歌傳證說郛飛燕外傳之贋托以及記瑯嬛記出桑懌集柳志女紅餘志皆出好事僞託葉晝僞造李贄諸書顧氏詩史本唐汝詢作諸條差可資參考耳
</p>
<div class="section" id="title-27"><h2>
	析酲漫錄六卷<span class="jiazhu">浙江廵撫採進本</span>
</h2></div>
<p class="em2">
	明陳懋仁撰懋仁有年號韻編已著錄是書成於萬曆壬子大意欲以考証見長而捃摭殘剩多無根據蓋學楊愼而不成者也如謂對牛彈琴爲俗諺引李石靣牛鼓簧爲證不知此漢牟融理惑論中所載公儀休事今在宏明集中非諺語也謂鬬百草始於周引申培詩傳爲証不知爲豐坊僞作也謂西王母爲國名是矣而曰漢武時西王母必其種落不知漢武内傳所云西王母實造爲神仙之說非如舜時貢環而來者也謂高似孫緯畧誤以燒香爲始佛圖澄是矣乃不引博山香爐證始於漢而引法苑珠林由余對秦穆公燒香供佛是以釋氏妄談執爲典故也其引周穆王於五臺山造寺供養文殊証佛寺不始於漢病亦同此其尤無謂者如云人知左太冲十年乃成而不知張平子二京賦成亦十年又云人知始皇博浪沙中爲盜所驚大索十日而不知蘭池爲盜所窘大索二十日又云人知斷機教子有孟母而不知斷機厲夫有樂羊妻此與徐渭路史載劉歆爲劉向之子以爲異聞同一弇陋觀其於諸書之中最推重韻府羣玉可知其學問所由來矣惟辨通幽記之李伯禽在貞元五年必非李白之子與引釋名駁太平御覽過所之誤差可取耳
</p>
<div class="section" id="title-28"><h2>
	雅俗稽言四十卷<span class="jiazhu">湖南廵撫採進本</span>
</h2></div>
<p class="em2">
	明張存紳撰存紳字叔行號見其華容人天啟中由貢生官蒲圻縣訓導是書抄撮雜說凡二十門自序謂後先借讀書幾破萬卷殫三十餘年之力七易其稿前列引用書目千餘種多唐以來所不著錄大抵抄自類書子虚烏有又或標其篇名爲書名顛倒錯亂不可縷指其凡例一條云出處書目有旣掲總名而篇章亦復錯出如曰禮記矣又出王制坊記白緯書矣又出元命苞援神契曰史記矣又出貨殖滑稽曰升庵集矣又出丹鉛伐山之類非贅也要以詳其言之有稽云云則亦自知其叢脞矣
</p>
<div class="section" id="title-29"><h2>
	讀書考定三十卷<span class="jiazhu">浙江廵撫採進本</span>
</h2></div>
<p class="em2">
	明陳良儒撰良儒字穉修湖北人崇禎中由蔭生官光祿寺典簿是書分天象時令地輿人物仕籍行誼肖貌人事書籍法教方伎官室飮食服飾器用花木品彚凡十七門每類徵引舊聞訂其訛舛亦容齋隨筆之支流然大抵多前人所巳言如唐明皇遊月宫及月中嫦娥之類不過詩賦家藉爲詞藻本無人以爲實事亦無庸紛紛詰辨也
</p>
<div class="section" id="title-30"><h2>
	事物初畧三十四卷<span class="jiazhu">浙江廵撫採進本</span>
</h2></div>
<p class="em2">
	明吕毖撰毖字貞九吳縣人是編成於崇禎甲申雜記事物俚俗語言之所自始然多剽取事物紀原諸書不足以言考證之學
</p>
<div class="section" id="title-31"><h2>
	俗語一卷<span class="jiazhu">兩淮馬裕家藏本</span>
</h2></div>
<p class="em2">
	不著撰人名氏錄古今諺語及方言標其原始凡經史小學諸書皆見援据其採自說部者並各註書名於其下雖釋常言而考證頗近於古然如釋大夫稱主引左傳及國語而周禮以主得民之文反不見引則錄傳而遺經又釋郡君縣君引元品官母妻四品贈郡君五品贈縣君然考漢武帝尊王太后母爲平原君平原漢郡則封郡君之制巳始於漢又武帝封金王孫女號修成君修成漢縣則封縣君之制亦始於漢是書僅載元品官則引後而遺前又論音韻謂北人以歩爲布爲方音之謬不知周禮註酺歩可以通讀春秋釋文蒲圃之圃一作布音是四音且可並轉况歩布之通爲一韻不過讀有輕重耶此由味於古讀故未得通方之旨也
</p>
<div class="section" id="title-32"><h2>
	緯略類編三十五卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏其書皆取楊愼丹銘諸錄稍顛倒竄亂其舊次抄合成編僞書中之最拙者蓋姦黠書賈苟且漁利之所爲而收藏家不及辨也
</p>
<div class="section" id="title-33"><h2>
	菰中隨筆三卷<span class="jiazhu">兩淮鹽政採進本</span>
</h2></div>
<p class="em2">
	國朝顧災武撰災武有左傳杜解補正已著錄炎武本精考證之學此編以讀書所得隨時記載旁及常言俗諺及生平問答之語亦瑣碎記入雖亦有足資參考者然編次不倫餖飣無緒當爲偶錄藁本後人以名重存之耳
</p>
<div class="section" id="title-34"><h2>
	救文格論一卷雜錄一卷<span class="jiazhu">大學士英亷購進本</span>
</h2></div>
<p class="em2">
	國朝顧炎武撰載吳震方說鈴中然皆炎武曰知錄之文潘耒作日知錄序題康熙乙亥徐倬作說鈴序題康熙乙酉是日知錄巳刻十年乃有說鈴不應剽剟割裂别立書名考毛先舒潠書有與炎武札稱承示救文格論考古日知二錄云云則炎武原有此書别行於世後乃編入日知錄中此猶據初本刻之耳
</p>
<div class="section" id="title-35"><h2>
	别本潛邱劄記六卷<span class="jiazhu">江蘇廵撫採進本</span>
</h2></div>
<p class="em2">
	國朝閻若璩撰若璩有古文尚書疏証已著錄此書有吳玉搢編次之本亦已著錄此本乃其孫學林所編前有學林識語云劄記卷一至卷六乃大父有疑即錄自爲問難之書其中有巳校訂者有止存舊說而未校訂者或謂已校訂者自當付梓未校訂者乃古人舊說似宜刪去學林以是皆先人疑而未訂之義何敢妄加去取至卷五一冊乃仲弟學機竭數年之力尋先人手迹陸續成帙不敢漫爲分析惟依原本付梓以成先志云云蓋學林尊其家學不欲一字散失故全錄舊文漫無體例如卷一中突岀一條云此自其勝場安可爭鋒又突出一條云此書詎復須註徒棄人作樂事耳此類至多當時不過以備簡牘之用乃一槪錄之亦復何取又六卷皆錄若璩之詩若璩學無不通惟詞賦一道涉之甚淺凡所持論多强不知以爲知學林錄而刻之適足以彰其短殊不及吳玉搢本有條理故今以吳本爲定而此本附存其目焉
</p>
<div class="section" id="title-36"><h2>
	修潔齋閒筆四卷<span class="jiazhu">浙江廵撫採進本</span>
</h2></div>
<p class="em2">
	國朝劉堅撰堅字靑城無錫人是書凡三百餘條皆雜論典故字義大抵從說部中錄出自序稱同邑顧宸有辟疆園習察一書綴緝未竟復刺取數十則以附益之今書中不加標識亦不知孰爲顧氏之語也
</p>
<div class="section" id="title-37"><h2>
	天香樓偶得十卷<span class="jiazhu">浙江廵撫採進本</span>
</h2></div>
<p class="em2">
	國朝虞兆漋撰兆漋字虹升嘉興人康熙初諸生是編乃其讀書所得隨筆纂錄分類編次爲天文地理宫室器用鳥獸蟲魚草木典制字學人事藝文十部中多蹈襲舊文其自爲考證者不過十之一二如論刀劍錄誤以宋廢帝爲順帝以楊玉夫爲楊玉論五代史唐莊宗立皇后劉氏事本紀與家人傳年月不同論劉禹錫詩自註二高字謂高門字旣對曉鏡則亦似自高論孟子非館於雪宫論郭子章馬記誤牧牛事皆爲確當而論五雜俎野蠶一條尤洞燭眞僞至於謂詩投畀有北用拾遺記黄帝事不知王嘉正依託詩語謂鏡稱茭花未詳何義不知飛燕外傳有七出菱花鏡事謂隋時改丙爲景唐修晉書皆仍隋書不知丙字本唐諱嫌名謂周邦彦十六字令當以明月影三字爲句穿窻白玉錢五字爲句譏改明爲眠作丄一下七之非不知别作之歸十萬人家兒様啼亦是上一下七不可歸十萬爲句皆失詳考至謂對子字父始於蘇軾併忘曹子丹佳人一語即在本書之中失於檢核其他所論天文多涉臆揣而孟姜女滴血尋夫骨事更無徵不信矣
</p>
<div class="section" id="title-38"><h2>
	言鯖二卷<span class="jiazhu">大學士英亷購進本</span>
</h2></div>
<p class="em2">
	國朝吕種玉撰種玉字藍衍長洲人是編皆訂正字義考究事始亦宋人釋常談之類而語多習見又徃徃昧其本原或反滋顛舛如謂今之路引本漢之長境不知周禮亦有此法謂墓志有爵者稱公無爵者稱君不知隸釋有後漢故民吳公碑謂即時爲登時本唐戴冑語不知漢建安中焦仲卿妻詩已有登即相和許語謂親家之稱始五代不知唐大曆中盧綸詩已有人主人臣是親家語謂排行起晉末漢人未有不知水經注載漢光武帝封諸姪已德字聯名謂虎林稱武林先見晉書及漢地理志注非避唐諱不知作晉書之房喬注漢書之顔籀正爲唐人其尤謬者如漢武内傳王母命田四非答哥哥畢云云乃答哥爲句哥畢爲句哥即古文歌字種玉不知漢人假借通用之法又誤讀爲一句遂以弟呼兄爲哥哥語本於此亦太疏舛矣
</p>
<div class="section" id="title-39"><h2>
	事物考辨六十二卷<span class="jiazhu">江蘇巡撫採進本</span>
</h2></div>
<p class="em2">
	國朝周象明撰象明有七經同異考已著錄是書自七經諸史至昆蟲植物凡分四十六類凡經傳註蔬及子史百家靡不採輯亦間附已說於各條之後此本猶出其手錄旁註塗抹多所改定其用力頗深中如甸師祭祀共蕭茅鄭大夫曰蕭字或爲莤鄭康成以爲取蕭祭脂之蕭象明義主後鄭所見頗允至如禮記鄭註君陳周公子孔安國傳以爲臣名象明宗孔而黜鄭謂蔡仲之命曰率乃祖文王之彝訓成王命君陳第曰懋昭周公之訓不曰率乃父周公之訓其非周公子可知則未免拘文牽義矣其他隨筆記錄亦鮮考核蓋勤於採摭而短於考証者也
</p>
<div class="section" id="title-40"><h2>
	天祿識餘二卷<span class="jiazhu">大學士英亷購進本</span>
</h2></div>
<p class="em2">
	國朝高士奇撰士奇有春秋地名考畧已著錄是書雜采宋明人說部綴緝成編輾轉稗販了無新解舛誤之處尤多杭世駿道古堂集有是書跋曰錢塘高侍郎以儒臣獲侍先皇禁幄退而著書二冊題曰天祿識餘意謂延閣廣内秘室之藏有非窮巷陋儒所得窺見者今觀其書則笑䐑言鯖豈足以當天厨一臠也迹其所徵引辨說大半皆襲前人之舊一二偏解時有牴牾不觀左傳注妄謂經皇爲冢前之闕不觀漢書注妄引後漢紀以證太上皇之名不觀水經文選兩注妄詫金虎冰井以實三臺不觀地理通釋妄分兩函谷闗爲秦漢其尤踳駁不可據者靑雲二字莆田周方叔以爲有四解逎遽以隱逸當之聚頭扇已見之金章宗詞詠<span class="jiazhu">出歸潛志</span>乃謂元時高麗國始貢銀八兩爲流本漢書食貨志乃引集韻以爲創獲八米盧郎旣見之齊隋兩書姚寛叢語云蓋闗中語歲以六米七米八米分上中下言在穀取米取數之多也黄山谷徐師川何嘗誤用乃用元微之八采詩成未伏盧爲證是知一未知二也古人爲學先根柢而後枝葉先經史而後詞章侍郞置身石渠金匱獲窺人間未見之本而所采擷若此此可以徵其造詣矣其排斥士奇可謂不遺餘力然取此書覆勘之竟不能謂世駿輕詆也
</p>
<div class="section" id="title-41"><h2>
	畏壘筆記四卷<span class="jiazhu">浙江巡撫採進本</span>
</h2></div>
<p class="em2">
	國朝徐昻發撰昻發字大臨長洲人康熙庚辰進士官翰林院編修是書成於康熙戊戌前有昻發題詞稱自庚寅已丑間始隨筆劄記雖古人成說有裨見聞增長智識者咸掇錄焉間叅以臆見云云其書皆考証之文大抵皆採掇舊聞斷以己意中間如匡鼎說詩一條知西京雜記之僞而楊王孫名貴之類又引西京雜記爲憑孔叢子一條旣灼知其書爲依托而子思性無鬚眉之類又引以爲証蓋愛博嗜奇隨文生義未能本末賅貫至於以泰山碧霞元君爲周武王女太姬之神陳敬仲奔齊奉之以來以西洋天主教爲秦始皇所遣求仙之人飃流海島奉之以去尤屬牽合臆斷矣
</p>
<div class="section" id="title-42"><h2>
	古今釋疑八卷<span class="jiazhu">副都御史黄登賢家藏本</span>
</h2></div>
<p class="em2">
	國朝方履中撰履中字素北桐城人方以智之子也此書皆考證之文一卷至三卷皆論經籍四卷至九卷皆論禮制十卷論氏族姓名十一卷論樂十二十三卷論天文推歩十四卷論地理十五卷論醫藥十六至十八卷論小學莫術各標題而爲之說履中名父之子學有淵源故持論皆不弇陋然鎔鑄舊說以成文皆不標其所出其體例乃如策畧不及其父通雅之精核也
</p>
<div class="section" id="title-43"><h2>
	螺江雜記八卷<span class="jiazhu">浙江巡撫採推本</span>
</h2></div>
<p class="em2">
	國朝張文檒撰文檒有大學偶言已著錄是書雜志經史疑義如尚書篤信古文大學遵用古本皆守其師毛奇齡之說持論亦甚辨博然疎舛徃徃不免如謂漢元狩中造銀錫爲白金三品即官造假銀不知古人銀錫通謂之金漢時本無以銀交易之事非若後世之貴賤頓殊亦何所用其假造乎至論陸農師家世而謂通考所載佃曾孫遹爲又是一人不記世系不知遹即游之子其所作游文集跋語現存集中而以爲别一人尤失考之甚矣
</p>
<div class="section" id="title-44"><h2>
	知新錄三十二卷<span class="jiazhu">安徽廵撫採進本</span>
</h2></div>
<p class="em2">
	國朝王棠撰棠字勿翦歙縣人是書成於康熙丁酉每一事採集衆說考其原始參以論斷各爲標目略以類從惟不立部分耳採摭頗富而多不著所出大旨欲倣顧炎武日知錄然不過談薈樵書之流亞也
</p>
<div class="section" id="title-45"><h2>
	西圃叢辨三十二卷<span class="jiazhu">兵部侍郎紀昀家藏本</span>
</h2></div>
<p class="em2">
	國朝田同之編同之字在田德州人康熙庚子舉人官國子監學錄是書雜採諸家說部分類排比皆因其舊文不加論斷故卷首題名不曰撰著而曰纂集云
</p>
<div class="section" id="title-46"><h2>
	經史問五卷<span class="jiazhu">福建廵撫採進本</span>
</h2></div>
<p class="em2">
	國朝郭植撰植字于岸古田人乾隆壬戌進士是編乃其主廣東粤秀書院時與諸生捜經史疑義設爲問答以考訂之大率皆注疏舊義且與毛奇齡經問雷同者亦復不少
</p>
<div class="section" id="title-47"><h2>
	掌錄二卷<span class="jiazhu">江蘇廵撫採進本</span>
</h2></div>
<p class="em2">
	國朝陳祖范撰祖范有經咫已著錄是書乃其劄記之文皆考証名義訓詁然大抵捃摭舊文罕逢新義疑其輯錄諸書之說以備檢閱其門人轉相傳寫因而刋行本非有意著書也
</p>
<p class="em2">
	右雜家類雜考之屬四十六部四百三十四卷皆附存目
</p> 



</div></body></html>