<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百四十三·子部五十三（小說家類存目一）</title></head><body><div id="text">

<p>
<strong>欽定四庫全書總目卷一百四十三</strong>
</p>
<div class="section" id="title-0"><h1>
	子部五十三
</h1><hr/></div>
<div class="section" id="title-1"><h2>
	小說家類存目一
</h2></div>
<div class="section" id="title-2"><h2>
	燕丹子三卷<span class="jiazhu">永樂大典本</span>
</h2></div>
<p class="em2">
	不著撰人名氏所載皆燕太子丹事漢志法家有燕十事十篇注曰不知作者雜家有荆軻論五篇注曰司馬相如等論荆軻事無燕丹子之名至隋書經籍志始著錄於小說家唐李善注文選始援引其文是其書在唐以前又史記刺客列傳曰世言荆軻其稱太子之命天雨粟馬生角也太過其文見此書中而裴駰集解不引此書司馬貞索隱曰風俗通及諭衡皆有此說仍云廐門木象生肉足也亦不引此書註家引書以在前者爲據知此書在應劭王充後矣史記正義引田光論夏扶宋意秦舞陽事又引秦王乞聽琴事均作燕太子索隱引進金丸膾馬肝等事亦作燕太子殆傳寫異文歟宋志尚著於錄至明遂佚故馬驌作驛史稱魯連子燕丹子之類或眞或僞今皆亡其所輯秦事引燕太子凡十條大抵本之文選注太平御覽諸書字句亦頗多舛異今檢永樂大典載有全本蓋明初尚存然其文實割裂諸書燕丹荆軻事雜綴而成其可信者已見史記其他多鄙誕不可信殊無足採謹仰遵聖訓附存其目隋志作一卷唐志宋志及文獻通考並作三卷永樂大典所載併爲一卷而實作三篇故今仍以三卷著錄焉
</p>
<div class="section" id="title-3"><h2>
	漢襍事秘辛一卷<span class="jiazhu">内府藏本</span>
</h2></div>
<p class="em2">
	不著撰人名氏楊愼序稱得於安寧土知州萬氏沈德符敝帚軒剩語曰即愼所僞作也叙漢桓帝懿德皇后被選及冊立之事其與史舛謬之處明胡震亨姚士粦二跋辨之甚詳其文淫豔亦類傳奇漢人無是體裁也
</p>
<div class="section" id="title-4"><h2>
	飛燕外傳一卷<span class="jiazhu">内府藏本</span>
</h2></div>
<p class="em2">
	舊本題漢伶元撰末有元自敘稱字子于潞水人由司空小吏厯三署刺守州郡爲淮南相其妾樊通德爲樊嬺弟子不周之子能道飛燕姊弟故事於是撰趙后别傳其文纎靡不類西漢人語序末又稱元爲河東都尉時辱班彪之從父躅故彪續史記不見收錄其文不相屬亦不類元所自言後又載桓譚語一則言更始二年劉恭得其書於茂陵卞理建武二年賈子翊以示譚所稱埋藏之金縢漆匱者似不應如此之珍貴又載荀朂校書奏一篇中經簿所錄今不可考然所校他書無載朂奏者何獨此書有之又首尾僅六十字亦無此體大抵皆出於依託且閨幃媟䙝之狀嬺雖親狎無目擊理即萬一竊得之亦無娓娓爲通德縷陳理其僞妄殆不疑也晁公武頗信之陳振孫雖有或云僞書之說而又云通德擁髻等事文士多用而禍水滅火之語司馬公載之通鑑夫文士引用不爲典據采淖方成語以入史自是通鑑之失乃援以證實是書紕繆殊甚且禍水滅火其語亦有可疑考王懋竑白田襍著有漢火德考曰漢初用赤帝子之祥旗幟尚赤而自有天下後仍襲秦舊故張蒼以爲水德孝文帝時公孫臣言當改用士德色尚黃其事未行至孝武帝改正朔色尚黃印章以五字則用公孫臣之說也王莽簒位自以黃帝之後當爲士德而用劉歆之說盡改從前相承之序以漢爲火德後漢重圖䜟以赤伏符之文改用火德班固作志遂以著之高帝紀而後漢人作飛燕外傳<span class="jiazhu">案懋竑此語尚以此傳爲眞出伶元蓋未詳考</span>有禍水滅火之語不知前漢自王莽劉歆以前未有以漢爲火德者蓋其誤也云云據此則班固在莽歆之後沿誤尚爲有因淖方成在莽歆之前安得預有滅火之說其爲後人依託即此二語亦可以見安得以通鑑誤引遂指爲眞古書哉
</p>
<p class="margin2">
	案此書記飛燕姊妹始末實傳記之類然純爲小說家言不可入之於史部與漢武内傳諸書同一例也
</p>
<div class="section" id="title-5"><h2>
	大業拾遺記二卷<span class="jiazhu">江蘇巡撫採進本</span>
</h2></div>
<p class="em2">
	一名南部煙花錄舊本題唐顔師古撰末有跋語稱會昌中沙門志徹得之瓦棺寺閣乃隋書遺稿云云王得臣麈史稱其極惡可疑姚寛西溪叢語亦曰南部煙花錄文極俚俗又載陳後主詩云夕陽如有意偏傍小窻明此乃唐人方域詩六朝語不如此唐藝文志所載煙花錄記幸廣陵事此本巳亡故流俗僞作此書云云然則此亦僞本矣今觀下卷記幸月觀時與蕭后夜話有儂家事一切巳託楊素了之語是時素死久矣師古豈踈謬至此乎其中載煬帝諸作及虞世南贈袁寳兒作明代輯六朝詩者往往采掇皆不考之過也
</p>
<div class="section" id="title-6"><h2>
	海山記一卷迷樓記一卷開河記一卷<span class="jiazhu">江蘇巡撫採進本</span>
</h2></div>
<p class="em2">
	三書並載明吳琯古今逸史中不著撰人名氏海山記述隋煬帝西苑事所錄煬帝諸歌其調乃唐李德裕所作望江南調段安節樂府襍錄述其緣起甚詳大業中安有是體考劉斧靑瑣高議後集載有此記分上下二篇其文較詳蓋宋人所依託此本刪併爲一卷益僞中之僞矣迷樓記亦見靑瑣高議載煬帝幸江都唐帝入京見迷樓云云竟以迷樓爲在長安乖謬殊甚開河記述麻叔謀開汴河事詞尤鄙俚皆近於委巷之傳奇同出依託不足道也
</p>
<div class="section" id="title-7"><h2>
	續世說十卷<span class="jiazhu">兵部侍郞紀昀家藏本</span>
</h2></div>
<p class="em2">
	舊本題唐隴西李垕撰前有俞安期序稱其書出自梁谿安茂卿以宋本翻雕未及印行而没後三年安期復得焦竑藏本更爲校正成完書又稱其書唐志不經見通考所列續世說載宋至五代事者又孔平仲所撰實非此書何良俊撰語林文徴明爲作序王世貞又刪語林補世說皆不言曾見此書疑其贋作而終以宋本紙墨古闇中闕宋諱爲據今考其書惟取李延壽南北二史所載碎事依世說門目編之而增以博洽介潔兵策驍勇游戲釋教言驗志怪感動癡弄凶悖十一門别無異聞可資考據蓋即安期輩依託爲之詭言宋本其序中所設之疑正以防後人之攻詰明代僞書往往如是所謂欲蓋而彌彰也
</p>
<div class="section" id="title-8"><h2>
	丁晉公談錄一卷<span class="jiazhu">江蘇巡撫採進本</span>
</h2></div>
<p class="em2">
	不著撰人名氏皆述丁謂所談當代故事晁公武讀書志以其出於洪州潘延之家疑即延之所作延之謂甥也今觀所記謂事皆溢美而敘澶淵之事歸之天象一字不及冦準又載準挾嫌私改馮拯轉官文字事皆顚倒是非有乖公論即未必延之所作其出於謂之餘黨更無疑義也然稱謂籌畫軍糈決眞宗東封之行以爲美談則欲譽其才適彰其附合時局小人之情狀終有不能自掩者矣
</p>
<div class="section" id="title-9"><h2>
	殘本唐語林二卷<span class="jiazhu">内府藏本</span>
</h2></div>
<p class="em2">
	不著撰人名氏以永樂大典所載考之即王讜之書佚其八卷耳前有明嘉靖間桐城齊之鸞序亦稱所得非善本今已採掇永樂大典重爲補綴成帙别著於錄此殘缺之本已爲土苴以其爲讜之原書久行於世故仍附存其目焉
</p>
<div class="section" id="title-10"><h2>
	昨夢錄一卷<span class="jiazhu">編修程晉芳家藏本</span>
</h2></div>
<p class="em2">
	宋康與之撰與之字伯可又字叔聞號退軒滑州人故自署曰箕山此書末有小傳乃稱爲嘉禾人蓋南渡後流寓也建炎初上中興十策爲汪伯彦黃潛善所抑不得用及秦檜當國乃附合求進擢爲臺郞後遂專以歌詞供奉厠身優伶之班大爲士論所不齒所撰頤菴樂府五卷爲談藝者所輕世不甚傳今亦未見其本其僅存者惟是編皆追述北宋軼聞以生於滑臺目覩汴都之盛故以昨夢爲名所記黃河捲掃事竹牛角事老君廟畫壁事亦可資考證其西北邊城貯猛火油事遼史先有是說然疑皆傳聞附會終遼宋之世均未聞用此油火攻致勝且所産之地在高麗東高麗去中國至近亦不聞産此異物也至開封尹李倫被攝事連篇累牘殆如傳奇又唐人小說之末流益無取矣
</p>
<div class="section" id="title-11"><h2>
	談藪一卷<span class="jiazhu">編修汪如藻家藏本</span>
</h2></div>
<p class="em2">
	舊本題宋龎元英撰元英有文昌襍錄已著錄案元英爲宰相籍子乃元豐中人此書乃多述南宋寧理兩朝事相距百載其僞殆不足攻書中凡載襍事二十五條皆他說部所有殆書賈抄合舊文詭立新目售僞於藏書之家者厲鶚等南宋襍事詩註亦誤采之蓋偶未考然尤侗明史藝文志作於康熙己未業已著錄則其僞作自前明矣
</p>
<div class="section" id="title-12"><h2>
	月河所聞集一卷<span class="jiazhu">浙江范懋柱家天一閣藏本</span>
</h2></div>
<p class="em2">
	宋莫君陳撰君陳湖州人其始末未詳書中稱授知婺州朝辭有劄子權刑部郞中則亦嘗以朝官典郡矣中載郭璞錢塘䜟則似在南渡之初而書中多載元祐事又有今左丞晦叔之語考吕公著爲尚書左丞在哲宗即位之年則又及見北宋周密癸辛襍識記當時藏書家有月河莫氏或即其人歟所載皆當時襍事篇頁寥寥且繕寫訛脫幾不可讀蓋書賈從說郛抄出非其完本矣
</p>
<div class="section" id="title-13"><h2>
	養疴漫筆一卷<span class="jiazhu">編修汪如藻家藏本</span>
</h2></div>
<p class="em2">
	宋趙溍撰溍字元晉號冰壼葵之子也咸淳中嘗知建寧府是書襍記宋時瑣事末附醫方數條多捃摭他書而成如坦齋筆衡鶴林玉露瑞桂堂暇錄譚淵之類亦間註出處寥寥數頁殆非完書亦書賈從說部錄出託爲舊本者也
</p>
<div class="section" id="title-14"><h2>
	清夜錄一卷<span class="jiazhu">浙江巡撫採進本</span>
</h2></div>
<p class="em2">
	宋俞文豹撰文豹有吹劒錄外集已著錄是編所記皆宋時雜事敘次頗叢雜亦多他書所已見陶宗儀說郛第三十八卷載有此書以此本相校僅多出二三條疑後人從說郛錄出而稍附益之未必盡原本也
</p>
<div class="section" id="title-15"><h2>
	翠屏筆談一卷<span class="jiazhu">浙江范懋柱家天一閣藏本</span>
</h2></div>
<p class="em2">
	舊本題王應龍撰不著時代其書多記詩話兼及神怪襍事亦小說家流然采摭冗碎絶無體例末一條獨有標題記開禧聞邊釁甚悉今以史文證之如金人封吳曦爲蜀王在開禧二年六月此書則在七月之類亦小有異同他如宋史開禧二年十一月金圍和州之後又破信陽軍又圍襄陽乃犯隨州此書於犯隨州之前脫去二事又宋史是年十二月金人圍德安府又破成州之後吳曦乃焚河池縣退屯靑野原而是書於吳曦焚河池縣之前又脫去二事則亦傳聞舛漏之言不足盡據矣
</p>
<div class="section" id="title-16"><h2>
	朝野遺記一卷<span class="jiazhu">編修程晉芳家藏本</span>
</h2></div>
<p class="em2">
	舊本題宋無名氏撰載南渡後襍事稱寧宗爲今上而又有寧宗字又稱理宗爲今東宫頗爲不倫亦似襍採小說爲之曹溶學海類編所收往往此類也
</p>
<div class="section" id="title-17"><h2>
	三朝野史一卷<span class="jiazhu">編修程晉芳家藏本</span>
</h2></div>
<p class="em2">
	舊本題宋無名氏撰記理度端三朝之事然書中稱大兵渡江賈似道出檄書又稱周有太后在上禪位於太祖宋亦有太后在上歸附於大元則元人作矣書僅十九條率他說部所有似襍摭成編之僞本然賈似道甲戌寒食一詩厲鶚宋詩紀事即據此採人所不可解豈亦如鄭景望詩之誤採蒙齋筆談乎
</p>
<div class="section" id="title-18"><h2>
	幽居錄三卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏諸家書目亦多未著錄檢勘其書乃全載今本周密齊東野語第六卷至第十卷之文無一字異同惟次第稍有顚倒蓋書肆所僞託也
</p>
<div class="section" id="title-19"><h2>
	至正直記四卷<span class="jiazhu">兩淮鹽政採進本</span>
</h2></div>
<p class="em2">
	一曰靜齋類稿元孔齊撰齊字行素號靜齋曲阜人其父退之爲建康書掾因家溧陽元未又避兵居四明其仕履則未詳也是書亦陶宗儀輟耕錄之類所記頗多猥瑣中一條記元文宗皇后事巳傷國體至其稱年老多蓄婢妾最爲人之不幸辱身喪家陷害子弟靡不有之吾家先人晩年亦坐此患則併播家醜矣所謂直記亦證父攘羊之直歟别一本題曰靜齋直記其文並同惟分四卷爲五卷而削去各條目錄蓋曹溶學海類編所改竄也今附著於此不更存其目焉
</p>
<div class="section" id="title-20"><h2>
	冀越集記二卷<span class="jiazhu">浙江巡撫採進本</span>
</h2></div>
<p class="em2">
	元熊太古撰太古豐城人熊朋來之子也登進士官至江西行省郞中至正末天下盜起太古力陳守禦計當事者不能從遂棄官去入明後不仕而終此書自序題乙未嵗爲至正十五年猶在元代所作也太古生平足跡半天下北涉灤河西泛洞庭東遊浙右南至交廣故舉南北所至以冀越名其集襍記見聞亦頗賅博明李時珍輩撰本草綱目頗援据之然記載每不甚確如元史天文志言郭守敬爲太史四海測景之所凡二十有七太古乃云奏遣使者十四輩分隸十四處殊未詳考又河源之說據翰林學士潘昂霄道士朱思本所記謂張騫所言乃葱嶺支川以今核之亦多妄傳失實也
</p>
<div class="section" id="title-21"><h2>
	農田餘話二卷<span class="jiazhu">兩江總督採進本</span>
</h2></div>
<p class="em2">
	舊本題明長谷眞逸撰不著名氏所記多元末及張士誠竊據時事中一條記至正壬辰紅巾入冦又一條記至正甲申流星墜地事皆所親厯則其人生於元末而下卷内一條稱正德庚午九月一日蘇臺張翼南伯志云云相距一百五十八年年月殊爲牴牾或後人有所增人歟
</p>
<div class="section" id="title-22"><h2>
	東園客談一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明孫道易撰道易字景周自號映雪老人華亭人其書皆錄名人嘉言懿行及近代聞見諸事以據當時友朋所書輯之故曰客談於每條下各標其名凡錢維善全思誠陶宗儀趙宣晉夏文彦夏頤朱武郭亨邵煥孫中晉孫元鑄黃琦費圜用楊孫李升曾樸並道易共十七人多元之遺民也後有景泰丙子金霽跋稱舊凡五十帙散佚不全幸存止此則已非完本矣
</p>
<div class="section" id="title-23"><h2>
	東園友聞一卷<span class="jiazhu">編修程晉芳家藏本</span>
</h2></div>
<p class="em2">
	不著撰人名氏載曹溶學海類編中所錄皆宋元間事核檢其文即剽剟孫道易東園客談改題此名也
</p>
<div class="section" id="title-24"><h2>
	可齋襍記一卷<span class="jiazhu">浙江巡撫採進本</span>
</h2></div>
<p class="em2">
	明彭時撰時字純道安福人正統戊辰進士第一官至文淵閣大學士諡文憲事迹具明史本傳此書述其生平閱厯始正統乙丑在國子監肆業多稱李時勉善教事次叙廷試第一及入翰林事多陳夢兆禨祥及諸瑣事次記景泰初入内閣事所載英宗北狩額森内侵奪門復辟曹吉祥謀逆皆甚寥寥王文人相事獨詳叙周錢二太后並尊及錢太居祔廟事往反曲折尤悉蓋平生經濟在策項忠一事平生大節則在此一事證以本傳一一相合知非詭詞以自炫惟稱景泰初内外所禦以于謙陳循同功似非公論又記張英劉長子之寃以時方省親自家至京不及申救爲解然其後時在内閣亦未聞申攘功之誅正骫法之罪僅以筆記存公論殊無謂也時本賢相殆以此自識其過乎
</p>
<div class="section" id="title-25"><h2>
	方洲雜言一卷<span class="jiazhu">浙江鮑士恭家藏本</span>
</h2></div>
<p class="em2">
	明張寧撰寧字靖之方洲其號也海鹽人景泰甲戌進士官至給事中事迹具明史本傳是書所述皆見聞瑣屑之事於登第夢兆記之尤詳頗近猥襍又祇二十餘則篇幅寥寥疑非足本也
</p>
<div class="section" id="title-26"><h2>
	蹇齋瑣綴錄八卷<span class="jiazhu">浙江范懋柱家天一閣藏本</span>
</h2></div>
<p class="em2">
	明尹直撰直有明良交泰錄已著錄是書所載多明代掌故於内閣尤詳於同時仕宦黜陟恩怨報復之由亦頗縷悉而好惡之詞或所不免其醜詆吳與弼不遺餘力案明史儒林傳載與弼至京師李賢推之上坐以賓師禮事之編修尹直至令坐於側直大愠出即謗與弼及與弼歸知府張瑣謁見不得大恚募人代其弟投牒訟與弼立遣吏攝之大加侮慢始遣還編修張元楨不知其始末遺書誚讓有上告素王正名討罪豈容先生久竊虛名語直復筆其事於瑣綴錄又言與弼跋石亨族譜自稱門下士士大夫用此訾與弼又載顧允成之言以爲好事者爲之然與弼求名太急實有矜心作意刻畫聖人之處觀其曰錄約略可見直之所記當亦有所激而然歟其論續通鑑綱目一條謂宋太宗燭影斧聲之事由陳桱誤增李燾之文李燾又誤改文瑩之語則考證頗詳云
</p>
<div class="section" id="title-27"><h2>
	雙槐嵗抄十卷<span class="jiazhu">浙江鮑士恭家藏本</span>
</h2></div>
<p class="em2">
	明黃瑜撰朱國楨湧幢小品曰黃瑜字廷美香山人景泰丙子舉人長樂縣知縣有惠政以勁直棄官手植槐二搆亭吟嘨其間自稱雙槐老人作變槐嵗抄即此本也所記洪武迄成化中事凡二百二十條黃虞稷千頃堂書目稱其孫佐以春坊諭德掌南京翰林院事於院堂書簏中得吳元年故簡因足成之案佐有曰錄跋語則所補者爲洪武初科第及永樂庶吉士姓名二條是也其書首尾貫串在明人野史中頗有體要然亦多他書所載無甚異聞至於神怪報應之說無關典故者往往濫載亦未免失於裁翦矣
</p>
<div class="section" id="title-28"><h2>
	石田襍記一卷<span class="jiazhu">編修程晉芳家藏本</span>
</h2></div>
<p class="em2">
	明沈周撰周字啟南長洲人以繪事名一時郡守欲以賢良薦周筮得遯之九五遂决意不出年八十三而卒事迹具明史隱逸傳此編乃所記聞見雜事末有伍忠光跋稱先生化後二十餘年而是記存於糊工故紙之中手墨宛然疑即先生絶筆友人何良輔持以示子因命工梓之云云蓋本叢殘手藁非有意於著書故所記頗涉瑣屑云
</p>
<div class="section" id="title-29"><h2>
	雙溪襍記<span class="jiazhu">無卷數　兩淮鹽政採進本</span>
</h2></div>
<p class="em2">
	不著撰人名氏案焦竑經籍志載雙溪襍記二卷王瓊撰續說郛所載亦題曰王瓊檢卷中所述並自署其名曰瓊與二書所載合蓋即瓊書矣瓊在當時以幹畧稱所著晉溪奏議已著錄是編其襍記見聞乏作也所載朝廷故事於宏治以前頗有稽核足與正史相叅即是非取予亦不甚刺謬至正嘉之間則自任其私多所汚衊不可盡據爲實錄考明史本傳瓊督邊之功及薦王守仁以平宸濠其功固不可没然平日與江彬錢寧等相比而與楊廷和彭澤等不協故記中於廷和與澤詆誣尤甚至於大禮一事曲徇世宗之意悉歸其過於廷和尤非定論矣
</p>
<div class="section" id="title-30"><h2>
	立齋閒錄四卷<span class="jiazhu">浙江范懋柱家天一閣藏本</span>
</h2></div>
<p class="em2">
	明宋端儀撰端儀有考亭淵源錄已著錄是編襍錄明代故事自太祖吳元年迄於英宗天順皆採明人碑誌說部爲之與正史間有牴牾體例亦冗襍無緖
</p>
<div class="section" id="title-31"><h2>
	寓圃襍記十卷<span class="jiazhu">浙江范懋柱家天一閣藏本</span>
</h2></div>
<p class="em2">
	明王錡撰錡字元禹别號夢蘇道人長洲人是書載明洪武迄正統間朝野事蹟於吳中故實尤詳然多摭拾瑣屑無關考据
</p>
<div class="section" id="title-32"><h2>
	復齋日記二卷<span class="jiazhu">浙江范懋柱家天一閣藏本</span>
</h2></div>
<p class="em2">
	明許浩撰浩有宋史闡幽已著錄此書皆紀叙明初以來朝野事蹟與葉盛水東日記頗相出入前有自序題乙卯蒲節蓋宏治八年也其中如楊榮料敵于謙治兵汪直亂政諸條所載頗詳然如謂王振初時閑邪納誨以成英廟盛德不爲無補則紕繆殊甚至於兒能成名妾不嫁良人瞑目黃泉下一詩乃明初高啟張節婦詞載於本集而以爲章綸之母所作亦失實也
</p>
<div class="section" id="title-33"><h2>
	野記四卷<span class="jiazhu">浙江鮑士恭家藏本</span>
</h2></div>
<p class="em2">
	明祝允明撰允明有蘇材小纂已著錄是書所記多委巷之談如記張太后遺詔復建文年號一事張朝瑞忠節記已辨之至謂永樂大典修輯未成而罷則他事失實可知朱孟震河上楮談亦稱允明所撰志怪及此書可信者百中無一云
</p>
<div class="section" id="title-34"><h2>
	前聞記一卷<span class="jiazhu">浙江巡撫採進本</span>
</h2></div>
<p class="em2">
	明祝允明撰是書襍載前明事實散無統紀大抵於所爲野記中别撮爲一書而小更其次第如野記載洪武三年二月命制四方平定巾二十四年又諭禮部待郞張智申明巾義其下註云舊傳太祖召楊維楨問以所戴巾對曰四方平定巾而是書則取野記之小註爲正文後附以洪武三年二十四年事則辭義全複也又如野記載太祖聞危素履聲笑曰我只道是文天祥是書則曰我只道伯夷叔齊來或云文天祥蓋仍是一條而小變其語耳明人欲誇著述之富每以所著一書分爲數種往往似此不足詰也
</p>
<div class="section" id="title-35"><h2>
	明記畧四卷<span class="jiazhu">浙江范懋柱家天一閣藏本</span>
</h2></div>
<p class="em2">
	明皇甫錄撰錄字世庸號近峯長洲人宏治丙辰進士官至順慶府知府明史皇甫涍傳稱父錄官重慶府知府案錄下陴紀談載順慶事甚詳則明史字誤是編據嘉靖壬寅其子沖序稱原本多冗談細故命沖讐定於是原始要終掇洪拾大别爲四卷云云則錄之藁本而沖所刪定也所記皆正德以前舊聞然如鐵鉉二女在教坊作詩建文帝騎騾在黔國公第王振嘗爲教官永樂末以年滿無功見閹仁宗或云死於雷或云爲宮人所毒或云爲内官擊殺之類大抵委巷之傳聞其刪除猶有未盡矣
</p>
<div class="section" id="title-36"><h2>
	近峯聞畧八卷<span class="jiazhu">浙江鮑士恭家藏本</span>
</h2></div>
<p class="em2">
	明皇甫錄撰此書亦其子沖所刪定於稗官襍說采摭頗繁而考證全踈舛謬亦復不少如拾遺記介子推之白鵶龍城錄李賀之赤虬皆信爲實事又如楊溝事出古今注乃引霏雪錄爲始妻之父曰外舅文本爾雅而云始漢董承前進士見國史補而云出唐會要甘草苦草之說出師矌占而云出大戴禮他如以龍生九子爲出爾雅以李商隱樂游原詩爲王建以二喬爲妓皆不考之甚至於陳善捫蝨新話記馬大師等在孔子上之類皆謬妄之語袁宗徹客座新聞記元順帝爲瀛國公子之類亦誣罔之詞一槪取之尤冗濫矣
</p>
<div class="section" id="title-37"><h2>
	下陴紀談二卷<span class="jiazhu">浙江范懋柱家天一閣藏本</span>
</h2></div>
<p class="em2">
	明皇甫錄撰是書乃其守四川順慶府時所作或載時事或考前聞大抵皆有關於是地者也時值藍鄢之亂賊三犯順慶錄授兵固守以其登城則守陴下陴則著書故以下陴爲名末附三峽山水記一卷爲其子沖作沖字子浚嘉靖戊子舉人明史附見皇甫涍傳稱所著有幾策兵統枕戈雜言三書今皆未見惟此記附其父書以存耳
</p>
<div class="section" id="title-38"><h2>
	延休堂漫錄三十六卷<span class="jiazhu">浙江范懋柱家天一閣藏本</span>
</h2></div>
<p class="em2">
	明羅鳳撰鳳字子文號印岡應天人弘治丙辰進士官至石阡府知府此書徵引蒐輯頗爲繁富然或錄漢晉以來遺事而錯以有明或詳有明一朝人物典制而復泛摭前代古今混淆巨細錯襍此其失也又其所載明一代事如謂劉基識天子氣之類皆襍取小說不足徵信惟辨袁忠徹符臺外集謂元順帝爲瀛國公子之謬謂瀛國公六嵗降元至元世祖崩時年二十四元順帝生於延祐庚申其時瀛國五十矣設使眞有感夢涉疑從釋奪后之事在世祖未崩之前其去順帝生時二三十年矣此論最善可以釋千古之疑也
</p>
<div class="section" id="title-39"><h2>
	翦勝野聞一卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏所記皆明太祖初年之事亦多互見他書陶珽續說郛黃虞稷千頃堂書目皆載此書題吳郡徐禎卿著然明史禎卿本傳及藝文志俱不載書中所紀亦往往不經如謂徐達追元順帝將及之而遽班師常遇春愬於帝達人自疑拔劍斬閽而出眞齊東野人之語禎卿似未必至是也
</p>
<div class="section" id="title-40"><h2>
	玉堂漫筆三卷<span class="jiazhu">内府藏本</span>
</h2></div>
<p class="em2">
	明陸深撰深有南巡日錄已著錄是書乃在翰林院時記其毎日所得而於考核典故爲尤詳其載楊士奇子稷得罪爲出於陳循所搆陷亦修史者所未詳也
</p>
<div class="section" id="title-41"><h2>
	金臺紀聞二卷<span class="jiazhu">内府藏本</span>
</h2></div>
<p class="em2">
	明陸深撰皆深官翰林時襍記正德乙酉至戊子四年中朝廷故事及友朋論說
</p>
<div class="section" id="title-42"><h2>
	春風堂隨筆一卷<span class="jiazhu">編修勵守謙家藏本</span>
</h2></div>
<p class="em2">
	明陸深撰襍記聞見凡二十三條末附所載歙硯志一篇
</p>
<div class="section" id="title-43"><h2>
	知命錄一卷<span class="jiazhu">編修勵守謙家藏本</span>
</h2></div>
<p class="em2">
	明陸深撰蓋亦襍志之類而所記秦蜀山川名勝爲多乃深於嘉靖十三年赴四川左布政使任時途次所編也其曰知命者以初授陝藩道經揚州蜀岡異其名問之則曰由此可通蜀巳而得入蜀之命追數先徵信由前定因以爲名
</p>
<div class="section" id="title-44"><h2>
	谿山餘話一卷<span class="jiazhu">編修勵守謙家藏本</span>
</h2></div>
<p class="em2">
	明陸深撰所記一時名臣如劉健章懋劉大夏遺事頗詳又多談閩事蓋其宦閩日所著也
</p>
<div class="section" id="title-45"><h2>
	願豐堂漫書一卷<span class="jiazhu">編修勵守謙家藏本</span>
</h2></div>
<p class="em2">
	明陸深撰深年譜載所著有願豐堂稿乃正德己巳成於家今此卷末載正德壬申過蘭谿謁章懋一事與年譜嵗月不符蓋願豐堂稿乃其詩文此則所著說部也其書亦襍記故事僅及七條疑非完本
</p>
<div class="section" id="title-46"><h2>
	見聞攷隨錄<span class="jiazhu">無卷數　浙江范懋柱家天一閣藏本</span>
</h2></div>
<p class="em2">
	明韓邦奇撰邦奇有易學啟蒙意見已著錄是書已載入所著苑洛集中此乃明人鈔出别本中多朱筆標識上闌又間加評語如胡守中結交郭勛一條則云傳聞之過甲申大同之變一條則云視各書所記爲詳確藩臬陞遷一條則云銓法變自楊邃菴蓋别有說所論亦頗有見特不知出誰手也
</p>
<div class="section" id="title-47"><h2>
	碧里襍存二卷<span class="jiazhu">兩江總督採進本</span>
</h2></div>
<p class="em2">
	明董穀撰穀有續澉浦志已著錄是書襍記瑣聞多齊東之語如謂明太祖作鈔用賢人心肝馬皇后鑿雞鳴山石磴望太學成祖甑蒸僧碧峰皆不近事理其以鄒衍爲漢儒亦殊踈舛甚至以禮部壁上所見讀書須努力寫字莫糊塗之句爲襍之少陵集中亦不可辨尤不可解也
</p>
<div class="section" id="title-48"><h2>
	苹野纂聞一卷<span class="jiazhu">編修程晉芳家藏本</span>
</h2></div>
<p class="em2">
	明伍餘福撰餘福有成化陝西志已著錄是書所紀僅二十條皆吳中故實間及朝政未有其子忠光跋謂餘福家食時所纂殁後始於笥中檢出因鋟諸梓云
</p>
<div class="section" id="title-49"><h2>
	賢識錄一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明陸釴撰釴有山東通志已著錄此書皆紀洪武中襍事所採惟餘冬序錄野記客座新聞草木子諸書援據旣寡事迹亦僅寥寥數則不足以當賢識之目
</p>
<div class="section" id="title-50"><h2>
	病逸漫記<span class="jiazhu">無卷數　浙江巡撫採進本</span>
</h2></div>
<p class="em2">
	明陸釴撰是書雜記當時事實如明史高啟傳稱啟歸居靑邱知府魏觀爲移其家旦夕延見甚歡觀以改修府治獲譴帝見啟所作上梁文因發怒腰斬而是書則載啟因撰蘇州府上梁文爲巡按御史張度所奏與知府魏觀俱被極典本傳不載張度之奏則是書爲加詳又明志載天子冠禮一加冕服皇太子乃三加初加折上巾次加進賢冠次加冕服是書爲天子三加初折上巾次遠遊冠三九旒冕則是釴猶及見天子三加與志所載皇子儀同蓋志舉成典而是書據往制也又若載三里河在天地壇前去通州五十里形高通州一丈九尺置二閘可行舟但有一二走沙處大通橋去通州四十里形高通州五丈置十閘方可行舟今三里河湮塞與二閘不通是書猶可以備志乘之採然其他多冗瑣之談不盡足資考證也
</p>
<div class="section" id="title-51"><h2>
	孤樹裒談十卷<span class="jiazhu">兩淮鹽政採進本</span>
</h2></div>
<p class="em2">
	明李黙撰黙有建陽人物傳已著錄是書錄有明事蹟起自洪武迄於正德所引用羣書凡三十種例則編年體則小說大抵皆委巷之談考千頃堂書目以是書爲趙可與作註云可與字念中安成人正德癸酉舉人福建鹽運使提舉舊作李黙誤也未審所據姑兩存之
</p>
<div class="section" id="title-52"><h2>
	吏隱錄二卷<span class="jiazhu">浙江范懋柱家天一閣藏本</span>
</h2></div>
<p class="em2">
	明沈津撰津有鄧尉山志已著錄明有兩沈津知此爲蘇州沈津作者是編所載朝野逸事并及其先世善醫事蹟蘇州沈津家世業醫正德中選入太醫院充唐藩醫正與之合也
</p>
<div class="section" id="title-53"><h2>
	北窗瑣語<span class="jiazhu">無卷數　浙江范懋柱家天一閣藏本</span>
</h2></div>
<p class="em2">
	明余永麟撰永麟鄞縣人嘉靖戊子舉人官蘇州府通判書中叙日本出處士俗朝貢三事頗詳其餘紀載則頗多失實如周岐鳳以邪術坐罪而永麟以爲豪俠跌宕力爲左袒又謂明太祖殺徐中山王達夫人太祖雖猜忌殘忍何至如是殆近於無稽之談至所載淫詞瑣事更不足觀矣
</p>
<div class="section" id="title-54"><h2>
	螭頭密語一卷<span class="jiazhu">兩江總督採進本</span>
</h2></div>
<p class="em2">
	舊本題明楊儀撰儀字夢羽常熟人嘉靖丙戌進士官至山東按察司副使其書襍記明代時事僅二十餘條而語多不經如建文帝從隧道出亡仁宗中毒宣宗微行皆里巷無稽之談所誌孝宗武宗佚事尤涉鄙俚常熟志載儀所著有南官集高坡異纂獨無此書疑或出於僞托也
</p>
<div class="section" id="title-55"><h2>
	病榻遺言二卷<span class="jiazhu">安徽巡撫採進本</span>
</h2></div>
<p class="em2">
	明高拱撰拱有春秋正旨已著錄是編備述與張居正先後搆隙之端一曰顧命紀事二曰矛盾原由三曰毒害深謀以史考之亦不盡實錄
</p>
<div class="section" id="title-56"><h2>
	名世類苑四十六卷<span class="jiazhu">浙江朱彝尊家曝書亭藏本</span>
</h2></div>
<p class="em2">
	明凌廸知撰廸知有左國腴詞已著錄是編採洪武迄嘉靖凡十朝名臣彚集成編其前四卷先紀姓氏爵里系以論贊後四十二卷列其言行分爲九類每類之中又名爲小目先是楊廉輯名臣言行錄其後徐咸有名臣後錄鄭曉吾學編有名臣紀沈應魁有名臣新編廸知裒合諸本排纂成書正德以前凡二百七十一人嘉靖間三十二人則廸知摭諸書以補之而建文末忠臣八十二人附焉叙述名臣類乎傳記而斷裂分隸非人自爲傳又兼及神異詼諧定數之類體襍小說故附之小說家焉
</p>
<div class="section" id="title-57"><h2>
	邇訓二十卷<span class="jiazhu">兩淮馬裕家藏本</span>
</h2></div>
<p class="em2">
	明方學漸撰學漸有桐彝已著錄是書專載其鄉人物行誼及其先世事之可爲法者以近在桑梓故名邇訓凡分四十一類門目繁碎隸事亦不詳所出
</p>
<div class="section" id="title-58"><h2>
	西吳里語四卷<span class="jiazhu">浙江巡撫採進本</span>
</h2></div>
<p class="em2">
	明宋雷撰雷自號市隱居士湖州人是編成於嘉靖中皆記吳興軼事前有自序謂子夙好博覽史傳乘載稗官小說之書不列嵗代不序倫理信手襍錄間有犯孔氏不語之戒踵史臣訛謬遺亡之失兾就正於觀者云云故其書隨筆摭錄皆不著所出亦多涉荒誕不盡可信後有其子鑒跋蓋雷旣没後鑒所裒集而付諸梓者也
</p>
<div class="section" id="title-59"><h2>
	典故輯遺二十卷<span class="jiazhu">浙江巡撫採進本</span>
</h2></div>
<p class="em2">
	不著撰人名氏雜記洪武至正德十朝事前有自序作於嘉靖三十二年自稱東吳逸史又附載魯宗人當㴐序一首案當㴐本輯有國朝典故疑此即從當㴐書採掇而成大抵叢脞龎雜全無義例其紀明太祖微行爲巡軍所拘諸事巳屬不經至以明宣宗爲建文之子更爲荒誕也
</p>
<div class="section" id="title-60"><h2>
	吳社編一卷<span class="jiazhu">浙江孫仰曾家藏本</span>
</h2></div>
<p class="em2">
	明王穉登撰穉登有吳郡丹靑志已著錄是書專紀吳中里社之事其神名五方賢聖乃淫祀之尤者而謂本於搜神記殊屬附會不經所列走會捨會諸條亦徵風俗之弊末附顧文龍書謂穉登是編有憫時之懷先事之慮然鋪張太過不免諷一而勸百矣
</p>
<div class="section" id="title-61"><h2>
	筆記一卷<span class="jiazhu">江蘇巡撫採進本</span>
</h2></div>
<p class="em2">
	明連鑲撰鑲字抑武常熟人嘉靖中官安陸縣知縣兹編就其生平聞見隨筆紀載其目曰兩京舊聞曰先輩故實曰鄉邑舊事曰宦游約記曰隨手筆餘卷末附以倭變紀畧九則頗多傳聞失實之詞不足據爲徵信也
</p>
<div class="section" id="title-62"><h2>
	世說新語補四卷<span class="jiazhu">江西巡撫採進本</span>
</h2></div>
<p class="em2">
	舊本題明何良俊撰補王世貞刪定良俊有四友齋叢說世貞有弇山堂別集皆已著錄前有康熙丙辰富陽章紱序稱雲間何元朗仿世說新語爲語林甚爲當時所稱但其詞錯出王弇州麟洲又取而刪定之改名世說新語補幾百年來梨棗不啻數十易惟吳興凌初成原刻悉遵古本分爲六卷附以王世貞所訂名曰鼓吹云云良俊語林三十卷於漢晉之事全採世說新語而摭他書以附益之本非補世說新語亦無世說補之名凌濛初刊劉義慶書始取語林所載削去與義慶書重見者別立此名託之世貞蓋明季作僞之習紱從而信之殊爲不考然紱序字句鄙倍詞意不相貫屬疑亦出書賈依托觀其所刊目錄列補編於前列原書於後而三十六門之名一頁中重見叠出不差一字豈識黑白者所爲哉
</p>
<div class="section" id="title-63"><h2>
	樊川叢話八卷<span class="jiazhu">浙江巡撫採進本</span>
</h2></div>
<p class="em2">
	明姜兆熊撰兆熊字恂如歸安人是編皆紀錄雜事分朝廟山川考證詩話閨秀仙釋怪異數驗八門每門僅十餘條樊川即樊澤里在湖州府城東乃兆熊世居之地也
</p>
<div class="section" id="title-64"><h2>
	西臺漫記六卷<span class="jiazhu">浙江巡撫採進本</span>
</h2></div>
<p class="em2">
	明蔣以化撰以化字仲學常熟人隆慶丁卯舉人官至監察御史是書雜記見聞多及僻逸幽怪之事其紀李贄之荒悖不經卒以臺臣會訐下獄前後端末頗詳而不詳其所終又誤以姚安府知府爲姚州知州所紀王大臣事與史所言馮保之說迥異殆不可解全書議論每過於呌囂求快似乎多恩怨之詞不盡實錄也
</p>
<div class="section" id="title-65"><h2>
	見聞襍記四卷<span class="jiazhu">浙江吳玉墀家藏本</span>
</h2></div>
<p class="em2">
	明李樂撰樂字彦和號臨川歸安人隆慶戊辰進士官至福建按察司僉事是書前二卷全錄董氏古今粹言及鄭曉今言後二卷乃自記所見聞凡一百八十六條
</p>
<div class="section" id="title-66"><h2>
	林居漫錄前集六卷畸集五卷<span class="jiazhu">浙江鄭大節家藏本</span>
</h2></div>
<p class="em2">
	明伍袁萃撰袁萃字聖起吳縣人萬曆庚辰進士官至廣東海北道按察司副使事迹附見明史徐貞明傳史稱所撰林居漫錄彈園襍志多貶斥當世公卿大夫而於李三才于玉立尤甚今觀是書所載多朝野故實往往引明初之事以證明季弊政而詞氣過激嫌於巳甚又因力排良知之說與王守仁爲難遂并其事功而没之不免矯枉過正至臚載閭巷瑣事多參以因果之說尤失於龎雜矣
</p>
<div class="section" id="title-67"><h2>
	闇然堂類纂六卷<span class="jiazhu">浙江巡撫採進本</span>
</h2></div>
<p class="em2">
	明潘士藻撰士藻有洗心齋讀易述已著錄是書以所聞見雜事分類纂叙大抵皆警世之意一訓惇二嘉話三談箴四警喻五溢損六徵異成於萬曆壬辰時當明季正風俗彫弊之時故士藻所錄於驕奢橫溢備徵果報垂戒尤切蓋所以針砭流俗也
</p>
<div class="section" id="title-68"><h2>
	西山日記二卷<span class="jiazhu">浙江巡撫採進本</span>
</h2></div>
<p class="em2">
	明丁元薦撰元薦字長孺長興人萬曆丙戌進士官至尚寳司少卿事迹具明史本傳是編襍錄自洪武迄萬曆朝野事迹分英斷相業延攬才畧深心名將循良法吏節烈忠義淸修直節德量器識神識正學十六類爲上卷古道友誼義俠格言正論淸議文學師模庭訓母範孝友篤行方術高隱恬退持正賢媛耆壽家訓日錄二十類爲下卷西山者其所隱居處也末附避亂五箴蓋巳刻於拙存堂集中者以其切裨身世故復入於是編云
</p>
<div class="section" id="title-69"><h2>
	玉堂叢語八卷<span class="jiazhu">江蘇巡撫採進本</span>
</h2></div>
<p class="em2">
	明焦竑撰竑有易筌已著錄是編仿世說之體採摭明初以來翰林諸臣遺言往行分條臚載凡五十有四類而終以讐隙案朱國楨湧幢小品曰焦弱侯率直任眞元子初出閣定講官六人癸未則郭明龍丙戌唐抑所袁玉蟠蕭元圃全元洲已丑則弱侯太倉相公謂宜擇其近而易曉者勒一書進覽無何太倉去國諸公不復措意惟弱侯纂養正圖說一冊郭聞之不平曰當衆爲之奈何獨出一手後其子携歸刻於南中送之寓所正在案璫陳矩適至取去數部呈御覽諸老大恚謂由他途進圖大拜又載其序吕坤閨範鄭國泰乞取添入后妃一門衆大譁謂鄭氏著書弱侯交結作序云云竑作是書以讐隙終篇蓋感此二事借以寓意然陳矩爲司禮太監鄭國泰爲貴妃之姪何以二書適入二人之手俱得進於宫禁當時物議實有其因未可盡委之排擠也
</p>
<div class="section" id="title-70"><h2>
	貽淸堂日抄<span class="jiazhu">無卷數　浙江汪汝瑮家藏本</span>
</h2></div>
<p class="em2">
	明錢養廉撰養廉字國維仁和人萬曆己丑進士官至吏部考功司郎中是書記萬曆中縉紳門戶甚詳考養廉以爭范謙贈蔭忤大學士張位削籍故是書之首即列戊戌落職一條蓋所謂發憤著書者於諸事往往醜詆不免有恩怨之辭矣
</p>
<div class="section" id="title-71"><h2>
	汝南遺事二卷<span class="jiazhu">兩淮馬裕家藏本</span>
</h2></div>
<p class="em2">
	明李本固撰案神宗時有兩李本固其一臨淸人萬曆壬辰進士此李本固字叔茂汝寧人萬曆甲戌進士官至大理寺卿以言事罷歸郡守黃鄰初屬修汝南志其削草未經收錄者復輯爲是書蓋當時志乘裁斷或不能盡出巳意故以此續之以示不忍割棄之意然多涉神怪仙鬼不免爲小說家言又汝南遺事乃元王鶚記金哀宗亡國之書本固誤襲其名亦未考也
</p>
<div class="section" id="title-72"><h2>
	客座贅語十卷<span class="jiazhu">浙江鮑士恭家藏本</span>
</h2></div>
<p class="em2">
	明顧起元撰起元有說畧已著錄是書所記皆南京故實及諸襍事其不涉南京者不載蓋亦金陵瑣事之流特不分門目仍爲說部體例耳雖頗足補志乘之闕而亦多神怪瑣屑之語至前聞紀異一百條全錄舊文取充卷帙尤爲無取矣
</p>
<div class="section" id="title-73"><h2>
	翦桐載筆一卷<span class="jiazhu">兩淮鹽政採進本</span>
</h2></div>
<p class="em2">
	明王象晉撰象晉有羣芳譜已著錄是書因奉使冊封途中所作故取義於翦桐所載皆嘉言善行然多涉因果其四公厚德解等篇體近於戲卷首列賀登極一表賀惠王陞位一啟尤不倫也
</p>
<div class="section" id="title-74"><h2>
	金華襍識四卷<span class="jiazhu">浙江吳玉墀家藏本</span>
</h2></div>
<p class="em2">
	明楊德周撰德周有澹圃芋紀已著錄是編乃其爲金華教諭時所作襍採軼文逸事以補地志所未備如潘良貴與陳瓘實非同母無瓘父借妾生子事良貴父有子六人亦非晚年乏嗣辨周密癸辛襍識之誤亦間有考證然多採小說神怪之語自穢其書則貪多嗜奇之過也
</p>
<div class="section" id="title-75"><h2>
	嶠南瑣記二卷<span class="jiazhu">福建巡撫採進本</span>
</h2></div>
<p class="em2">
	不著撰人名氏卷首有萬曆壬子湛盧山中人題詞云彚篋中所錄西事見大荒經所載神人有珥蛇者珥耳飾也一曰瑱又蠶弄絲於口亦曰珥因以珥名錄竟尚有碎事及續聞者百餘種因復理而存之命曰嶠南瑣記考萬曆中閩人魏濬嘗作西事珥八卷述粤西風土巳别著錄以題詞證之此書蓋亦濬作矣然西事珥乃地志之屬此書多記襍事則小說家流也
</p>
<div class="section" id="title-76"><h2>
	瑯嬛史唾十六卷<span class="jiazhu">浙江巡撫採進本</span>
</h2></div>
<p class="em2">
	明徐象梅撰象梅有兩浙名賢錄已著錄是書摭史傳及稗官事語分類紀叙其體一仿世說而别創品目起帝符后瑞訖靈畜壬人凡一百二十二類分配旣多未確又每條下不註引用書名亦無徵據書成於萬曆己未其曰史唾者自以爲拾史氏之唾餘蓋亦何良俊語林之類而持擇不及良俊多矣
</p>
<div class="section" id="title-77"><h2>
	避暑漫筆二卷<span class="jiazhu">兩淮鹽政採進本</span>
</h2></div>
<p class="em2">
	明談修撰修有惠山古今考已著錄是編皆掇取先進言行可爲師法及近代風俗澆薄可爲鑒戒者臚叙成篇其書成於萬曆中當時世道人心皆極弊壞修發憤著書故其詞往往過激云
</p>
<div class="section" id="title-78"><h2>
	明世說新語八卷<span class="jiazhu">兩江總督採進本</span>
</h2></div>
<p class="em2">
	明李紹文撰紹文有蓺林累百已著錄是書全仿宋劉義慶世說新語其三十六門亦仍其舊所載明一代佚事瑣語迄於嘉隆蓋萬曆中作也前有釋名一則詳列書中諸人名字諡號爵里陸從平序謂紹文近以文學受知於熊劍化劍化復爲釐其謬誤然今書方正門以文徵明論先人世誼語屬之對上相楊公品藻門以王畿貪嗔癡救戒定慧語屬之對陸樹聲皆與他說部不合是傳聞異詞未能盡確又以楊士奇爲東楊楊榮爲西楊其釋名亦頗多舛互云
</p>
<div class="section" id="title-79"><h2>
	管窺小識四卷<span class="jiazhu">浙江巡撫採進本</span>
</h2></div>
<p class="em2">
	不著撰人名氏書中世宗崇尚靑詞一條云少年至都猶及見之又稱張居正以橫肆敗則其人在嘉靖萬曆之間又九卿保留新鄭一條云先太保正在行河不與其事則當時大臣之子故其自序云余少鮮具識然於遊宦過庭之間亦頗有一二識憶也其書記當時門戶傾軋專權亂政之事多史所未詳其記會推有立推坐推行推之異亦諸書所未及然於高拱張居正詆諆頗甚而獨推尊徐階殆亦恩怨之詞不盡直筆矣
</p>
<div class="section" id="title-80"><h2>
	見聞錄八卷<span class="jiazhu">副都御史黃登賢家藏本</span>
</h2></div>
<p class="em2">
	明陳繼儒撰繼儒有邵康節外紀已著錄此書排次明代朝士事實間及典章制度如蔣瑶之悟武宗李充嗣之禦宸濠其事皆史所未詳然叙次叢雜先後無緒仍不出其生平著述潦草成編之習也
</p>
<div class="section" id="title-81"><h2>
	太平淸話四卷<span class="jiazhu">内府藏本</span>
</h2></div>
<p class="em2">
	明陳繼儒撰是書襍記古今瑣事徵引舛錯不可枚舉當時稱繼儒能識古今書畵然如所載耐辱居士墨竹筆銘證以唐書司空圖傳乖舛顯然殊不能知其僞也
</p>
<div class="section" id="title-82"><h2>
	西峯淡話四卷<span class="jiazhu">浙江巡撫採進本</span>
</h2></div>
<p class="em2">
	明茅元儀撰元儀有嘉靖大或類編已著錄是書多論明末時政其論有明制度多本於元尤平情之公議非明人挾持私見曲相排抑者可比然其中憤激巳甚之詞亦不能免仍當時詬爭之積習也
</p>
<div class="section" id="title-83"><h2>
	蘭畹居淸言十卷<span class="jiazhu">浙江巡撫採進本</span>
</h2></div>
<p class="em2">
	明鄭仲䕫撰仲䕫字龍如江西人其書采錄僻事雋語自漢魏以迄嘉隆分門别類一如劉義慶世說之例其巳見劉孝標注及王世貞所補者<span class="jiazhu">案世說新語補本何良俊語林之文坊本托名於王世貞此從原序之文謹附識於此</span>則不複載又以一人編中錯見名字爵諡不一其稱者别爲釋名以附於前亦仿汪藻校定世說之例
</p>
<div class="section" id="title-84"><h2>
	癸未夏抄四卷<span class="jiazhu">兩淮鹽政採進本</span>
</h2></div>
<p class="em2">
	明釋靜福撰靜福錢塘人所謂癸未蓋崇禎十六年也其書抄撮諸家說部亦間載其所見聞頗無倫次惟多載緇徒惡蹟不爲其教少諱視儒家堅持門戶者爲猶賢焉
</p>
<div class="section" id="title-85"><h2>
	明遺事三卷<span class="jiazhu">兩淮鹽政採進本</span>
</h2></div>
<p class="em2">
	不著撰人名氏皆記明太祖初起之事始於壬辰六月爲元順帝之至正十二年止於洪武元年四月壬戌至正之二十八年也編年紀月亦頗詳悉而多錄小說瑣事如以酒飲蛇之類皆荒誕不足信非史體也
</p>
<div class="section" id="title-86"><h2>
	雲間雜記三卷<span class="jiazhu">浙江巡撫採進本</span>
</h2></div>
<p class="em2">
	舊本題明人撰不著名氏下卷載顧氏東園北園一條稱後遭鼎革二園皆成榛莽則國朝人撰矣所記皆明萬曆以前松江軼事中載徐階爲首輔時忤旨下獄會地震幸得赦免一條其事爲正史所不載殆委巷之談也
</p>
<div class="section" id="title-87"><h2>
	讀史隨筆六卷<span class="jiazhu">浙江巡撫採進本</span>
</h2></div>
<p class="em2">
	國朝陳忱撰忱字遐心秀水人是書前四卷襍論黃帝至宋元事後二卷皆論明事叙述獨詳蓋年遠則紀載多畧世近則見聞易悉其勢然也然其中多採掇瑣屑類乎說部如叙黃帝夢風后力牧武丁夢傅說事斷之曰以夢求賢爲後世不能數有之事叙齊代女子婁逞事斷之曰觀此則木蘭從軍不足異也又或但書其事如叙成化十三年樂安王奏寧王奠培慘酷貪淫不軌等事命太監羅吉祥往勘多實擬罪姑從寛典革去祿米一年更不論斷一字亦不知何所取蓋其立名似乎史評實則襍記之類也
</p>
<div class="section" id="title-88"><h2>
	玉堂薈記一卷<span class="jiazhu">副都御史黃登賢家藏本</span>
</h2></div>
<p class="em2">
	國朝楊士聰撰士聰字朝徹號鳬岫濟寧人前明崇禎辛未進士官翰林院檢討入國朝官至諭德是書成於崇禎癸未之十二月距明之亡僅百餘日自序謂古來正史所闕或得之雜錄漫記以補其所不足亦識其小者之意也自余叨史局不廢記存且積有年嵗壬午再入春明感興時事乃取舊所編輯更加撰次不拘年月惟有槪於中則書之彚爲一帙凡十餘年來世局朝政物態人情約畧粗載於此而戲笑不經之事亦往往而在今觀其書於當日周延儒薛國觀温體仁王應熊諸人門戶傾軋之由政刑顚倒之故頗能道其委曲多正史之所未及然士聰爲延儒門生筆墨之間頗爲回䕶而於黃道周倪元璐皆有不滿之意至謂道周不坐宦官之房不以通家名刺與宦官皆爲太過其記張溥試詩亦詆諆已甚皆不免於恩怨之詞又孔有德之變乃新城王氏所激毛霦平叛記言之最詳而以爲由於誅袁崇煥失遼人之心殊非實錄至於鄙謔穢語皆備載之尤爲猥襍又非歸田錄諸書偶記俳諧之例矣是書自序稱一帙而書首題卷一字則當有二卷中間癸未九月經筵以下舊本別爲一頁與前不屬疑爲下卷之首傳寫佚其標題也
</p>
<div class="section" id="title-89"><h2>
	庭聞州世說<span class="jiazhu">無卷數　兩江總督採進本</span>
</h2></div>
<p class="em2">
	題曰桃都漫士宫紫陽述不著其名亦不著作書年月核其書中所言及卷首自序蓋前明崇禎癸未進士而是書則成於國朝康熙甲辰檢江南通志崇禎癸未進士有泰州宫偉鏐官翰林當即其人矣所記皆泰州雜事故曰州世說又皆聞於庭訓故曰庭聞目錄分六叚似有六卷而刋本則不標卷帙未詳其體例云何也
</p>
<div class="section" id="title-90"><h2>
	客途偶記一卷<span class="jiazhu">山東巡撫採進本</span>
</h2></div>
<p class="em2">
	國朝鄭與僑撰與僑字惠人濟寧人前明崇禎丙子舉人是編述明末所見聞者二十五篇多忠義節烈之事所調義犬義猫義象諸記疑寓言以媿背主者敗節紀一篇亦爲守義不堅者諷也襍說十篇多借事以寓憤激遊記一篇則遊河南所作多叙流賊殘破之狀其中濟寧守禦紀濟寧倡義紀二篇叙當時方畧頗詳折姦紀則與無賴小人交易偶失簿籍復偶然得之事至瑣瑣殊不足記也
</p>
<div class="section" id="title-91"><h2>
	玉劍尊聞十卷<span class="jiazhu">左都御史張若溎家藏本</span>
</h2></div>
<p class="em2">
	國朝梁維樞撰維樞字愼可眞定人在前明由舉人官工部主事是書作於國朝順治甲午取有明一代軼聞瑣事依劉義慶世說新語門目分三十四類而自爲之註文格亦全仿之然隨意鈔撮頗乏持擇如李贄常云宇宙内有五大部文章漢有司馬子長史記唐有杜子美集宋有蘇子瞻集元有施耐菴水滸傳明有李獻吉集之類皆狂謬之詞學晉人放誕而失之者其註尤多膚淺如曹操李白之類人人習見何必多累簡牘乎至所以名書之義吳偉業諸人之序及維樞自作小引均未之言今亦莫得而詳焉
</p>
<div class="section" id="title-92"><h2>
	明語林十四卷<span class="jiazhu">安徽巡撫採進本</span>
</h2></div>
<p class="em2">
	國朝吳肅公撰肅公有讀禮問已著錄是書凡三十七類皆用世說新語舊目其德行言志方正雅量識鑒容止俳調七類又各有補遺數條體格亦摹世說然分類多涉混淆若夙慧類載楊東里母改適羅理東里從往時方六嵗嘗私磨磚土如主式祀其三世羅爲之感泣此至行也與德行類所載劉謹六嵗時事正相類然劉人德行而楊入夙慧事同例異莫知所從所載亦多挂漏
</p>
<div class="section" id="title-93"><h2>
	明逸編十卷<span class="jiazhu">湖南巡撫採進本</span>
</h2></div>
<p class="em2">
	國朝鄒統魯撰是編搜訪有明一朝逸事以世說新語原目分錄本名明世說補會其友江有溶先著逸編一書因次苐補入仍名逸編自序云示弗自專也統魯之子定周有溶之子度注之前列釋名一篇著諸人官爵諡號稱名之不一者蓋仿宋汪藻校世說新語例也其書疎畧太甚誣妄尤多如仇隙内載仁宗葛妃進毒一事信螭頭密語所紀之言遽筆之書使洪熙令主遭此冤謗又不止黃公酒壚作裴郎學矣統魯字大系衡陽人有溶字谷尚長沙人
</p>
<div class="section" id="title-94"><h2>
	聞見集三卷<span class="jiazhu">江西巡撫採進本</span>
</h2></div>
<p class="em2">
	國朝蔡憲陞撰憲陞字江雲南昌人是書皆紀明末襍事其偶及明中葉者僅謝榛桑懌徐渭等數條耳所記多與史合如劉綎之父顯本龔氏子其祖岷養以爲子遂冐其姓則史所未及也然中亦有傳聞失實之說如云天啟辛酉諸名士觴雪滕王閣賦詩得滕字一漁人往來閣下若有所思諸名士戲曰爾能詩耶曰公等吟咏某適憶滕王蛺蝶圖耳即朗吟其句鴨鵞夜亂功收蔡蛺蝶春深戲試滕云云是乃宋末吕徽之事載於陶宗儀輟耕錄中但改易數字即別撰一人何其誣也其云李贄官姚安時以削髮爲上官所劾下詔獄與明末李自成陷揚州亦均無其事
</p>
<div class="section" id="title-95"><h2>
	笻竹杖七卷<span class="jiazhu">兩淮鹽政採進本</span>
</h2></div>
<p class="em2">
	國朝施男撰男字偉長吉水人順治初隨征廣西以軍功授廣西按察司副使是編前三卷爲男官桂林時所作記峒黎風土并所自作詩句卷四卷五則游於江浙吳楚間所作多記山川名勝卷六爲自著詩集卷七則錄劉湘客楊廷麟劉大璞劉日襄倪元璐五家之作其所著詩文詞多險僻蓋猶沿明末公安竟陵之餘習也
</p>
<div class="section" id="title-96"><h2>
	今世說八卷<span class="jiazhu">浙江巡撫採進本</span>
</h2></div>
<p class="em2">
	國朝王晫撰晫有遂生集已著錄是書全仿劉義慶世說新語之體以皆近事故以今名其分類亦皆從舊目惟除自新黜免儉嗇讒險紪漏仇隙六類惑溺一類則擇近雅者存焉其中刻畫摹擬頗嫌太似所稱許亦多溢量蓋標榜聲氣之書猶明代詩社餘習也至於載入已事尤乖體例徐階鳳序引漢黃憲爲說然天祿閣外史本王逢年之僞書烏足據乎文學門中載吳百朋以殹鄦二字問吳任臣任臣對以殹也同本秦權古文鄦許同本說文長箋百朋嘆服案殹字出秦權是矣然說文自有殹字註曰擊中聲惟趙宦光說文長箋以說文也字訓義不雅改從秦權以殹字代也字不得舉一遺一也說文有𨝬字即鄦字也註甫侯所封在潁川今通作許其正作鄦字者則見史記鄭世家鄦公惡鄭於楚註許靈公也是其字見於正史任臣以爲出說文長箋殊不得其本晫遽以爲博洽而記之亦爲不考信乎空談易而徵實難也
</p>
<div class="section" id="title-97"><h2>
	秋谷雜編三卷<span class="jiazhu">浙江巡撫採進本</span>
</h2></div>
<p class="em2">
	國朝金維寧撰維寧有垂世芳型已著錄是編皆載同時瑣事而維寜居鄉頗忤於同里居官又頗忤於同官以浮躁罷歸故詞旨憤激多傷忠厚其記董含鬻婢及作三岡識諸條恐未必如是之甚也至旁摭山海經拾遺記諸書舊文隱其出處以足卷帙亦非著述之體
</p>
<div class="section" id="title-98"><h2>
	隴蜀餘聞一卷<span class="jiazhu">山東巡撫採進本</span>
</h2></div>
<p class="em2">
	國朝王士禎撰士禎有古懽錄已著錄是編皆記隴蜀碎事如吳山岍山之類亦閒有考證以其奉使時所記多非親見之事且多非所經之地故曰餘聞兼及趙州介休者則以往隴蜀時驛路所必經也
</p>
<div class="section" id="title-99"><h2>
	皇華紀聞四卷<span class="jiazhu">山東巡撫採進本</span>
</h2></div>
<p class="em2">
	國朝王士禎撰康熙甲子士禎以少詹事奉使祭告南海因綴其道途所經之地搜採故事爲此書多采小說地志之文直錄其事無所考證不及其池北偶談諸書也
</p>
<div class="section" id="title-100"><h2>
	硯北叢錄<span class="jiazhu">無卷數　編修勵守謙家藏本</span>
</h2></div>
<p class="em2">
	國朝黃叔琳撰叔琳有研北易抄已著錄是編卷首有魏兆龍序稱爲叔琳巡撫浙江時罷官以後所偶錄皆雜採唐宋元明及近時說部亦益以耳目所聞見大抵多文人嘲戲之詞如諧史笑林之類或著出處或不著出處爲例不一亦未分卷帙蓋憂患之中借以遣日而已意不在於著書也
</p>
<div class="section" id="title-101"><h2>
	漢世說十四卷<span class="jiazhu">浙江巡撫採進本</span>
</h2></div>
<p class="em2">
	國朝章撫功編撫功字仁艶錢塘人是書倣劉義慶世說新語體例以紀漢人言行大抵以史記漢書爲主而雜以他書附益之分十四門曰德行曰言語曰政事曰文學曰方正曰雅量曰識鑒曰賞譽曰品藻曰淸介曰才智曰英氣曰義烈曰竉禮與義慶原本小異其採摭亦備然事皆習見無他異聞又分類往往不確如龔遂刺昌邑王過自宜入方正鄧禹師行有紀自應入政事乃俱入之德行至射的山仙人取箭自是誌怪之說入之此書尤無體例也其凡例云書以語名始論語也國語紀言不叅以事陸賈新語馬上翁每卷稱善臨川世說一書諸名士所共撰述始自竹林迄於江左風流簡遠少許勝多最爲可貴兹編獨尊兩漢意專敘事故不以新語名篇云云案劉向先有世說故義慶所撰别名世說新書後人乃改爲新語黃伯思東觀餘論考之最詳非以記言而謂之新語撫功之說殊誤至義慶所述上接東漢何得云始自竹林益爲失檢矣
</p>
<div class="section" id="title-102"><h2>
	過庭紀餘三卷<span class="jiazhu">編修汪如藻家藏本</span>
</h2></div>
<p class="em2">
	國朝陶越撰越字艾村秀水人是書乃襍綴聞見瑣事以多聞之其父口述故以過庭爲名間有志乘所遺佚足裨考核者而大抵過涉冗碎又所載生平遊幕事蹟亦未免近於自誇
</p>
<p class="em2">
	右小說家類襍事之屬一百一部四百七十五卷<span class="jiazhu">内七部無卷數</span>皆附存目
</p> 



</div></body></html>