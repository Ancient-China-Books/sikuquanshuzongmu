<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百十二·子部二十二（藝術類一）</title></head><body><div id="text">

<p>
<strong>欽定四庫全書總目卷一百十二</strong>
</p>
<div class="section" id="title-0"><h1>
	子部二十二
</h1><hr/></div>
<div class="section" id="title-1"><h2>
	藝術類一
</h2></div>
<p class="em2">
	古言六書後明八法於是字學書品爲二事左圖右史畫亦古義丹靑金碧漸别爲賞鑑一途衣裳製而纂組巧飲食造而陸海陳踵事增華勢有馴致然均與文史相岀入要爲藝事之首也琴本雅音舊列樂部後世俗工撥捩率造新聲非復淸廟生民之奏是特一技耳摹印本六體之一自漢白元朱務矜鐫刻與小學遠矣射義投壺載於戴記諸家所述亦事異禮經均退列藝術於義差允至於譜博奕諭歌舞名品紛繁事皆瑣屑亦併爲一類統曰雜技焉
</p>
<div class="section" id="title-2"><h2>
	古畫品錄一卷<span class="jiazhu">兩淮鹽政採進本</span>
</h2></div>
<p class="em2">
	南齊謝赫撰赫不知何許人姚最續畫品錄稱其寫貌人物不須對看所須一覽便歸操筆點刷精妍意存形似目想毫髮皆無遺失麗服靚妝隨時變改直眉曲髩與世競新别體細微多自赫始委巷逐末皆類效顰至於氣韻精靈未窮生動之致筆路纎弱不副雅壯之懷然中興以來象人爲最據其所說殆後來院畫之發源張彦遠名畫記又稱其有安期先生圖傳於代要亦六朝佳手也是書等差畫家優劣晁公武讀書志謂分四品今考所列實爲六品蓋讀書志傳寫之訛大抵謂畫有六法兼善者難自陸探微以下以次品第各爲序引僅得二十七人意頗矜愼惟姚最頗詆其謬謂如長康之美擅高徃代矯然獨歩終始無䨇列於下品尤所未安李嗣眞亦譏其黜衛進曹有涉貴耳之論然張彦遠稱謝赫評畫最爲允愜姚李品藻有所未安則固以是書爲定論所言六法畫家宗之亦至今千載不易也
</p>
<div class="section" id="title-3"><h2>
	書品一卷<span class="jiazhu">浙江鮑士㳟家藏本</span>
</h2></div>
<p class="em2">
	梁庾肩吾撰肩吾字子愼新野人起家晉安王國常侍元帝時官至度支尚書事蹟具梁書文學傳是書載漢至齊梁能眞草者一百二十八人分爲九品毎品各繫以論而以總序冠於前考竇臮述書賦稱肩吾通塞幷乏天性工歸文華拙見草正徒聞師院何至遼敻使鉛刀之均鋒稱並利而則佞云云其於肩吾書學不甚推許又其論述作一條稱庾中庶品格拘於文華則於是書亦頗致不滿然其論列多有理致究不失先民典型如序稱尋隷體發源秦時隷人下邳程邈所作始皇見而重之以奏事繁多篆字難製遂作此法故曰隷書今時正書是也此足正歐陽修以八分爲隷之誤惟唐之魏徵與肩吾時代邈不相及而並列其間殊爲顚舛故王士禎居易錄詆毛晉刋本之訛又序稱一百二十八人而書中所列實止一百二十三人數亦不符殆後人已有所增削然張彦遠法書要錄全載此書巳同此本併魏徵之謬亦同則其來久矣
</p>
<div class="section" id="title-4"><h2>
	續畫品一卷<span class="jiazhu">浙江巡撫採進本</span>
</h2></div>
<p class="em2">
	舊本題陳吳興姚最撰今考書中稱梁元帝爲湘東殿下則作是書時猶在江陵即位之前蓋梁人而入陳者猶玉臺新詠作於梁簡文在東宫時而今本皆題陳徐陵耳其書繼謝赫古畫品錄而作以赫所品高下多失其實故但叙時代不分品目所錄始於梁元帝終於解蒨凡二十人各爲論斷中嵇實鈞聶松合一論釋僧珍僧覺合一論釋迦佛陀吉底俱麾羅菩提合一論凡爲論十六則名下間有附註如湘東殿下條註曰梁元帝初封湘東王嘗畫芙蓉圖醮鼎圖毛棱條下註曰惠秀姪尚似是最之本文至張僧繇條下註曰五代梁時吳興人則決不出最手蓋皆後人所益也凡所論斷多不過五六行少或止於三四句而出以儷詞氣體雅儁確爲唐以前語非後人所能依託也
</p>
<div class="section" id="title-5"><h2>
	貞觀公私畫史一卷<span class="jiazhu">浙江鮑士㳟家藏本</span>
</h2></div>
<p class="em2">
	唐裴孝源撰孝源里貫未詳卷首有貞觀十三年八月自序結銜題中書舍人按唐書藝文志有裴孝源畫品錄一卷註曰中書舍人與此序合然註又曰記貞觀顯慶年事而此書序中則稱大唐漢王元昌毎燕時暇日多與其流商榷精奥以予耿尚嘗賜討論遂命魏晉以來前賢遺跡所存及品格高下列爲先後起於高貴鄉公終於大唐貞觀十三年秘府及佛寺并私家所畜共二百九十八卷屋壁四十七所爲貞觀公私畫錄云云與註所言絶不相符考張彦遠名畫錄引孝源畫錄最多皆此書所無蓋孝源别有一書記貞觀顯慶間畫家品第如謝赫古畫品錄之例非此書也又序稱高貴鄉公以下而此本所列乃以宋陸探微爲首反居其前疑傳寫之誤又序稱止於貞觀十三年而此本所列皆隋代收藏官本其畫壁亦終於楊契丹均不可解考其序末稱又集新錄官庫畫總二百九十八卷三百三十卷是隋室官十三卷是左僕射蕭瑀進二十卷是楊素家得三十卷許善心進十卷髙平縣行書佐張氏所獻四卷褚安福進近十八卷先在秘府亦無所得人名並有天和年月其間有二十三卷恐非晉宋人眞迹云云其文重沓不明疑傳寫有誤推其大意似尚有新錄今佚之耳書中皆前列畫名後列作者之名而以梁太淸目所有梁太淸目所無分註於下太淸目旣不可見則考隋以前古畫名目者莫古於是是亦賞鑒家之祖本矣
</p>
<div class="section" id="title-6"><h2>
	書譜一卷<span class="jiazhu">浙江鮑士恭家藏本</span>
</h2></div>
<p class="em2">
	唐孫過庭撰竇蒙述書賦註曰孫過庭字虔禮富陽人右衛冑曹叅軍張懷瓘書斷則云孫虔禮字過庭陳留人官至率府錄事叅軍二人俱相距不遠而所記名字爵里不同殆與舊唐書稱房喬字元齡新唐書稱房元齡字喬者同一訛異疑唐人多以字行故各據所聞不能畫一也是書篇末自題垂拱三年蓋武后時作書斷謂之筆意論然世傳石刻乃其手迹篇中自稱名曰書譜則作書譜爲是矣過庭之書頗爲竇臮述書賦所詆然自宋以來皆推能品不以臮言爲然張懷瓘推奬是書亦稱其深得旨趣故操翰者奉爲指南然過庭自稱撰爲六篇分爲兩卷此本乃止一篇疑全書巳佚傳流眞迹僅存其總序之文以前賢緒論姑存以見一班而仍題其全書之名耳然微言奥義已足見其大凡矣
</p>
<div class="section" id="title-7"><h2>
	書斷三卷<span class="jiazhu">浙江鮑士㳟家藏本</span>
</h2></div>
<p class="em2">
	唐張懷瓘撰是書唐書藝文志著錄稱懷瓘爲開无中翰林院供奉竇蒙述書賦注則云懷瓘海陵人鄂州司馬與志不同然述書賦張懷瓌條下又注云懷瓌懷瓘弟盛王府司馬兄弟並翰林待詔則與志相合蓋嘗爲鄂州司馬終於翰林供奉二書各舉其一官爾所錄皆古今書體及能書人名上卷列古文大篆籀文小篆八分隷書章草行書飛白草書十體各述其源流系之以贊末爲總論一篇中卷下卷分神妙能三品毎品各以體分凡神品二十五人除各體重複得十二人妙品九十八人除各體重複得三十九人能品一百七人除各體重複得三十五人前列姓名後爲小傳傳中附錄又三十八人其記述頗詳評論亦允張彦遠法書要錄全載其文蓋當代以爲精鑒矣
</p>
<div class="section" id="title-8"><h2>
	述書賦二卷<span class="jiazhu">浙江鮑士㳟家藏本</span>
</h2></div>
<p class="em2">
	唐竇臮撰竇蒙注臮字靈長扶風人官至檢校戶部員外郎宋汴節度叅謀蒙字子全臮之兄官至試國子司業兼太原縣令並見徐浩古迹記按張彦遠法書要錄稱臮作述書賦精窮旨要詳辨秘義今觀其賦上篇所述自上古至南北朝下篇所述自唐代髙祖太宗武后睿宗明皇以下而終於其兄蒙及劉泰之妹蓋其文成於天寳中也首尾凡一十三代一百九十八人篇末系以徐僧權等署証八人太平公主等印記十一家徵求寳玩韋述等二十六人利通貨易穆韋等八人文與上篇相屬蓋以卷帙稍重故分爲二耳其品題叙述皆極精核其印記一章兼畫印模於句下遂爲朱存理鐵網珊瑚張丑淸河書畫舫眞蹟日錄之祖注文尤典要不支舊以爲出其兄蒙考賦中蒙條下注曰家兄蒙字子全司議郞安南都䕶又似乎臮所自注且所叙仕履與卷首結銜亦不同均爲疑竇然張彦遠法書要錄所題已同今本單文孤證未敢遽易舊文姑仍原本錄之焉
</p>
<div class="section" id="title-9"><h2>
	法書要錄十卷<span class="jiazhu">浙江巡撫採進本</span>
</h2></div>
<p class="em2">
	唐張彦遠撰書首有彦遠自序但署河東郡望郭若虛圖畫見聞志晁公武讀書志亦但稱其字曰愛賓而仕履時代皆不及詳今以新唐書世系表藝文志列傳與彦遠自序叅考知彦遠乃明皇時宰相嘉貞之元孫序稱髙祖河東公即嘉貞其稱曾祖魏國公者爲同平章事延賞<span class="jiazhu">案延賞封魏國公本傳失載僅見於此序中</span>稱大父髙平公者爲同平章事宏靖稱先公尚書者爲桂管觀察使文規唐書皆有傳此書之末附載畫譜本傳不知何人所作乃稱彦遠大父名稔考厯代名畫記中有彦遠叔祖名諗之文非其大父亦非稔字顯然舛謬至本傳稱彦遠博學有文辭乾符巾至大理寺卿藝文志亦同而世系表作祠部員外郞則未詳孰是也是編集古人論書之語起於東漢迄於元和皆具錄原文如王愔文字志之未見其書者亦特存其目惟一卷中王羲之教子敬筆論一篇三卷中蔡惲書無定體論一篇四卷中顔師古注急就章一篇張懷瓘六體書一篇有錄無書然目錄下俱注不錄字蓋彦遠所刪非由闕佚其急就章注當以無關書法見遺餘則不知其故矣其書採摭繁富漢以來佚文緒論多賴以存即庾肩吾書品李嗣眞書品後張懷瓘書斷竇臮述書賦各有别本者實亦於此書錄出自序謂好事者得此及厯代名畫記書畫之事畢矣殆非夸飾也末爲右軍書記一卷凡王羲之帖四百六十五附王獻之帖十七皆具爲釋文知劉克莊閣帖釋文亦據此爲藍本則其沾漑於書家者非淺尠矣
</p>
<div class="section" id="title-10"><h2>
	歷代名畫記十卷<span class="jiazhu">兩江總督採進本</span>
</h2></div>
<p class="em2">
	唐張彦遠撰自序謂家世藏法書名畫收藏鑒識自謂有一日之長案唐書稱彦遠之祖宏靖家聚書畫侔秘府李綽尚書故實亦多記張氏書畫名迹足証自序之不誣故是書述所見聞極爲賅備前三卷皆畫論一敘畫之源流二敘畫之興廢三四敘古畫人姓名五論畫六法六論畫山水樹石七論傳授南北時代八論顧陸張吳用筆九論畫體工用搨寫十論名價品第十一論鑒識收藏閱玩十二敘自古跋尾押署十三敘自古公私印記十四論裝褙褾軸十五記兩京外州寺觀畫壁十六論古之秘畫珍圖自第四卷以下皆畫家小傳然即第一卷内所錄之三百七十人旣俱列其傳於後則第一卷内所出姓名一篇殊爲繁複疑其書初爲三卷但錄畫人姓名後裒輯其事迹評論續之於後而未刪其前之姓名一篇故重出也書中徵引繁富佚文舊事往往而存如顧愷之論畫一篇魏晉勝流名畫讚一篇畫雲臺山記一篇皆他書之所不載又古書畫中褚氏書印乃别一褚氏非遂良之迹可以釋石刻靈飛經前有褚氏一印之疑亦他書之所未詳即其論杜甫詩幹惟畫肉不畫骨句亦從來注杜詩者所未引則非但鑒别之精其資考證者亦不少矣晁公武讀書志别載彦遠名畫獵精六卷記厯代畫工名姓自始皇以降至唐朝及論畫法并裝褙裱軸之式鑒别閱玩之方毛晉刻是書跋謂彦遠自序止云厯代名畫記不及此書意其大畧相似考郭若虚圖畫見聞志敘諸家文字列有是書註曰無名字撰其次序在張懷瓘畫斷之後李嗣眞後畫品錄之前則必非張彦遠之作晁氏誤也
</p>
<div class="section" id="title-11"><h2>
	唐朝名畫錄一卷<span class="jiazhu">浙江范懋柱家天一閣藏本</span>
</h2></div>
<p class="em2">
	唐朱景元撰景元吳郡人官翰林學士圖畫見聞志作朱景眞避宋諱也是書唐藝文志題曰唐畫斷故通考稱畫斷一名唐朝名畫錄今考景元自序實稱畫錄則畫斷之名非也通志畧通考均稱三卷此本不分卷蓋後人合併通考又稱前有天聖三年商宗儒序此本亦傳寫佚之所分凡神妙能逸四品神妙能又各别上中下三等而逸品則無等次蓋尊之也初庾肩吾謝赫以來品書畫者多從班固古今人表分九等古畫品錄陸探微條下稱上上品之外無他寄言故屈標第一等蓋詞窮而無以加也李嗣眞作書品後始別以李斯等五人爲逸品張懷瓘作書斷始立神妙能三品之目合兩家之所論定爲四品實始景元至今遂因之不能易四品所載共一百二十四人卷首列唐代親王三人皆不入品第猶之懷瓘書斷帝后不入品第蓋亦貴貴之禮云
</p>
<div class="section" id="title-12"><h2>
	墨藪二卷附法帖釋文刋誤一卷<span class="jiazhu">浙江廵撫採進本</span>
</h2></div>
<p class="em2">
	舊本題唐韋續撰續不知何許人是書唐志亦不著錄惟文獻通考載墨藪十卷引晁公武讀書志曰高陽許歸與編未詳何代人李氏書目祇五卷又引陳振孫書錄解題曰不知何代所集凡十八篇又一本二十一篇此本爲明程榮所刻校其門目上卷五十六種書第一九品書人第二書品優劣第三續書品第四梁武帝評第五書論第六論篆第七用筆法并口訣第八筆陣圖第九又筆陣圖第十下卷張長史十二意法第十一王逸少筆勢傳第十二指意筆髓第十三王逸少筆勢傳第十四筆意第十五晉衛恒等書勢第十六勸學第十七貞觀論第十八書訣第十九徐氏書記第二十唐朝書法第二十一與振孫所言又一本合蓋即所見書中所記止於唐文宗柳公權事當出於開成後人然題爲韋續則不知其何所據也末載宋叅知政事陳與義法帖釋文刋誤一卷蓋榮之所附後有淳熙七年周必大跋其書僅七紙然正劉次莊釋文之誤頗爲精核必大跋稱與義爲侍從時奉敕所撰篇頁太少難以單行今仍綴之末簡焉
</p>
<div class="section" id="title-13"><h2>
	畫山水賦一卷附筆法記一卷<span class="jiazhu">浙江鮑士㳟家藏本</span>
</h2></div>
<p class="em2">
	舊本題唐荆浩撰案劉道醇五代名畫補遺曰荆浩字浩然河南沁水人五季多故隱於太行之洪谷自號洪谷子著山水訣一卷湯垕畫鑒亦曰荆浩山水爲唐末之冠作山水訣爲范寛輩之祖則此書本名山水訣此本載詹景鳯王氏畫苑補益中獨題曰畫山水賦考荀卿以後賦體數更而自漢及唐未有無韻之格此篇雖用駢辭而中間或數句有韻數句無韻仍如散體强題曰賦未見其然又以浩爲豫章人題曰豫章先生益誕妄無稽矣别有筆法記一卷載王氏畫苑中標題之下註曰一名畫山水錄案唐書藝文志載荆浩筆法記一卷陳振孫書錄解題則作山水受筆法一卷沁水荆浩浩然撰今檢記中稱石鼓巖前遇一叟講授筆法則陳氏所記乃其本名唐志所載乃省文呼之王氏畫苑所註又後人改名也二書文皆拙澁中間忽作雅詞忽叅鄙語似藝術家粗知文義而不知文格者依託爲之非其本書以相傳旣久其論亦頗有可采者姑錄存之備畫家一說云爾
</p>
<div class="section" id="title-14"><h2>
	翰墨志一卷<span class="jiazhu">浙江鮑士㳟家藏本</span>
</h2></div>
<p class="em2">
	宋高宗皇帝御撰宋史藝文志載高宗評書一卷亦名翰墨志高似孫硯箋引作高宗翰墨志岳珂法書贊引作思陵翰墨志後人所追題也高宗當卧薪嘗膽之時不能以修練戎韜爲自强之計尚躭心筆札效太平治世之風可謂舍本而營末然以書法而論則所得頗深陸游渭南集稱其妙悟八法留神古雅訪求法書名畫不遺餘力淸暇之燕展玩摹搨不少怠王應麟玉海稱其初喜黄庭堅體格後又采米芾已而皆置不用專意羲獻父子手追心摹嘗曰學書當以鍾王爲法然後出入變化自成一家今觀是編自謂五十年未嘗舍筆墨又謂宋代無字法可稱於北宋但舉蔡襄李時雍及蘇黄米薛於同時但舉吳說徐兢而皆有不滿之詞惟於米芾行草較爲許可其大旨所宗惟在羲獻與玉海所記皆合蓋晩年所作也其論效米芾法者不過得其外貌高視濶歩氣韻軒昻不知其中本六朝妙處醖釀風骨自然超越可謂入微之論其論徽宗留意書法立學養士惟得杜唐稽一人今書家無舉其姓名者中間論端研一條謂欲如一叚紫玉磨之無聲而不以眼爲貴今賞鑒家猶奉爲指南岳珂寳眞齋法書贊引此書評米芾詩文一條此本無之殆經明人刪節已非完書歟
</p>
<div class="section" id="title-15"><h2>
	五代名畫補遺一卷<span class="jiazhu">兩江總督採進本</span>
</h2></div>
<p class="em2">
	宋劉道醇撰考晁公武讀書志曰五代名畫補遺一卷皇朝劉道成纂符嘉應撰序云胡嶠嘗作梁朝名畫錄因廣之故曰補遺又别載宋朝名畫評三卷亦注劉道成纂符嘉應序則劉道醇當作道成又陳振孫書錄解題曰五代名畫記一卷大梁劉道醇撰嘉祐四年陳詢直序則補遺字又當作記然此本爲毛晉汲古閣影摹宋刻楮墨精好纎毫無缺不應卷首題名乃作訛字蓋本此一書振孫誤題書名公武誤題人名馬端臨作文獻通考又偶未見其書但據兩家之目遂重載之觀卷首陳詢直序與振孫所言合而公武所載符嘉應序又即詢直序中語知公武併以宋朝名畫評序誤注此條不但成字之訛也胡嶠名見五代史契丹傳郭若虚圖畫見聞志稱其爲廣梁朝畫目註曰皇朝胡嶠撰則已入宋其書今不傳道醇不知其仕履此書所錄凡二十四人蓋已見於胡嶠錄者不載故五十年中寥寥僅此云
</p>
<div class="section" id="title-16"><h2>
	宋朝名畫評三卷<span class="jiazhu">浙江范懋柱家天一閣藏本</span>
</h2></div>
<p class="em2">
	宋劉道醇撰書分六門一曰人物二曰山水林木三曰畜獸四曰花草翎毛五曰鬼神六曰屋木毎門之中分神妙能三品毎品又各分上中下所錄凡九十餘人首有叙文不著名氏其詞亦不類序體疑爲書前發凡後人以原書無叙析出别爲一篇也案朱景元名畫錄分神妙能逸四品而此仍從張懷瓘例僅分三品殆謂神品足以該逸品故不再加分析抑或無其人以當之姑虚其等也又黄休復益州名畫錄列黄筌及其子居寀於妙格下而此書於人物門則筌居宷並列入妙品花木翎毛門則筌居宷又列入神品蓋即一人亦必隨其技之高下而品隲之其評論較爲平允其所叙諸人事實詞雖簡畧亦多有足資考核者焉
</p>
<div class="section" id="title-17"><h2>
	益州名畫錄三卷<span class="jiazhu">安徽廵撫採進本</span>
</h2></div>
<p class="em2">
	宋黄休復撰前有景德三年李畋序稱江夏黄氏休復字歸本通春秋學校左氏公榖書鬻丹養親游心顧陸之藝深得厥趣考休復别有茅亭客話陳振孫書解錄題亦不詳其里貫但以所言多蜀事又嘗著成都名畫記疑爲蜀人則此書一名成都名畫記而舊本與茅亭客話皆未題里貫故振孫云然今本皆題江夏人疑後人以畋序補書歟然畋序作於宋初或沿唐五代餘習題黄氏郡望亦未可知未必果生於是地也所記凡五十八人起唐乾元迄宋乾德品以四格曰逸曰神曰妙曰能其四格之目雖因唐朱景元之舊而景元置逸品於三品外示三品不能伍休復此書又躋逸品於三品上明三品不能先其次序又復小殊逸格凡一人神格凡二人妙格上品凡七人中品凡十人下品凡十一人而寫眞二十二處無姓名者附焉能格上品凡十五人中品凡五人下品凡七人而有畫無名有名無畫者附焉其大慈寺六祖院羅漢閣圖畫休復評妙格中品而列能品之末不與寫眞二十二處一例非妙字誤刋則編次時偶疎也畋序又稱益都自唐二帝播越諸侯作鎭畫藝之傑者多從遊而來故是編所集皆取其事跡之係乎蜀者而不盡爲蜀産考鄧椿畫斷稱蜀雖僻遠而畫手獨多於四方李方叔德隅齋畫品載蜀筆居半云云則休復之詳錄益州非夸飾矣其書叙述頗古雅而詩文典故所載尤詳非他家畫品泛題高下無所指據者比也書錄解題又稱中興書目以爲李畋撰休復書今亡此書有景德三年序不著姓名而著休復所錄明甚又有休復自爲序則固未嘗亡也云云據其所說則别本但題李畋之名而不云序文出李畋今直作畋序又與宋時本不合然諸刻本皆作畋序故從舊本仍存畋名焉
</p>
<div class="section" id="title-18"><h2>
	圖畫見聞志六卷<span class="jiazhu">内府藏本</span>
</h2></div>
<p class="em2">
	宋郭若虚撰若虚不知何許人書中有熙寜辛亥冬被命接勞北使爲輔行語則嘗爲朝官故得預接伴陳振孫書錄解題云自序在元豐中稱大父司徒公未知何人郭氏在國初無顯人但有郭承祐耳然今考史傳并郭承祐亦不載莫之詳也是書馬端臨文獻通考作名畫見聞志而宋史藝文志鄭樵通志畧則所載與今本並同蓋通考乃傳寫之誤若虚以張彦遠厯代名畫記絶筆唐末因續爲裒輯自五代至熙寜七年而止分叙事記藝故事拾遺近事四門鄧椿畫繼嘗議其評孫位景樸優劣倒置由未嘗親至蜀中目覩其畫又謂江南王凝之花鳥潤州僧修範之湖石道士劉眞白之松石梅雀蜀童詳許中正之人物仙佛邱仁慶之花王延嗣之鬼神皆熙寜以前名筆而遺畧不載然一人之耳目豈能遍觀海内之丹靑若虚以見聞立志則遺畧原所不諱况就其所載論之一百五六十年之中名人藝士流派本末頗稱賅備實視劉道醇畫評爲詳未可以偶漏數人而嗤之所論亦深得畫旨故馬端臨以爲看畫之綱領更未可以一語失當爲玷也
</p>
<div class="section" id="title-19"><h2>
	林泉高致集一卷<span class="jiazhu">浙江范懋柱家天一閣藏本</span>
</h2></div>
<p class="em2">
	舊本題宋郭思撰思父熙字淳夫温縣人官翰林待詔直長以善畫名於時思字得之登元豐五年進士官至徽猷閣待制泰鳯路經略安撫使書首有思所作序謂丱角侍先子毎聞一說旋即筆記收拾纂集用貽同好故陳振孫書錄解題以此書爲思追述其父遺跡事實而作今案書凡六篇曰山水訓曰畫意曰畫訣曰畫題曰畫格拾遺曰畫記其篇首實題贈正議大夫郭熙撰又有政和七年翰林學士河南許光凝序亦謂公平日講論小筆範式粲然盈編題曰郭氏林泉高致而書中多附思所作釋語并稱間以所聞注而出之据此則自山水訓至畫題四篇皆熙之詞而思爲之注惟畫格拾遺一篇紀熙平生眞蹟畫記一篇述熙在神宗時寵遇之事則當爲思所論撰而併爲一編者也許光凝序尚有元豐以來詩歌贊記陳振孫即稱已缺而此本前後又載入王維李成山水訣荆浩山水賦董羽畫龍輯議各一篇亦非郭氏原本之舊書末有至正八年豫章歐陽必學重刻一行或即元時刋書者所附入歟别本又有山水訣纂一卷亦題宋郭思撰前有簽書河南府判官廳公事王緯序稱思述其父熙平日所說山水畫法好事者喜傳其文而緯得之最先大觀四年鏤板廣之校其文與林泉高致所載山水訓一篇首尾相同疑思先纂是編後復增益之爲林泉高致集而其書已行故至今猶兩存之也書末又有圖畫見聞志一卷與郭若虚同名而其文迥異中載葉夢得評畫行似非思所裒輯疑本别爲一編乃續郭若虚書而作者後人因所收畫訣畫題皆思述其父之詞故取附山水訓纂之末耳以上二編一與思書相複一與思書無闗今俱刋除不錄而附存其目於此書之末用以訂同異備考核焉
</p>
<div class="section" id="title-20"><h2>
	墨池編六卷<span class="jiazhu">浙江鮑士㳟家藏本</span>
</h2></div>
<p class="em2">
	宋朱長文撰長文有吳郡圖經續記已著錄是編論書學源流分爲八門毎門又各析次第凡字學一筆法二襍議二品藻五贊述三寳藏三碑刻二器用二皆引古人成書而編類之蒐輯甚博前代遺文徃徃藉以考見間附巳說亦極典核後來書苑菁華諸編雖逓有增益終不能出其範圍陳耀文學林就正嘗摭其引王次仲事誤稱劉向列仙傳小小筆誤不爲累也贊述門竇臮述書賦下自稱編此書十卷又器用門下稱因讀蘇大叅文房四譜取其事有禆於書者勒成兩卷贅墨池編之末是長文原本當爲十二卷今止六卷殆後人所合併歟又此本碑刻門末載宋碑九十二通元碑四十四通明碑一百十九通皆明萬曆中重刋時所增明人竄亂古書徃徃如是幸其妄相附益尚有踪跡可尋今並從刪削以還其舊至其合併之卷帙無闗宏旨則亦姑仍之矣
</p>
<div class="section" id="title-21"><h2>
	德隅齋畫品一卷<span class="jiazhu">兩江總督採進本</span>
</h2></div>
<p class="em2">
	宋李廌撰廌字方叔陽翟人事跡具宋史文苑傳廌少以文字見知於蘇軾後軾知舉廌乃不第竟偃蹇而卒軾所謂平生浪說古戰場到眼空迷日五色至今傳爲故實者即爲廌作也是編所記名畫凡二十有二人各爲序述品題陳振孫書錄解題稱元符元年趙令畤官襄陽行槖中諸畫方叔皆爲之評品蓋即此書惟德隅齋作德隅堂考鄧椿畫繼稱李方叔載德隅齋畫品云云則陳氏所記誤矣廌本善屬文故其詞致皆雅令波瀾意趣一一妙中理解葉夢得石林詩話論寇國寳詩所謂從蘇黄門庭中來者惟寒龜出曝圖條中有頃在丞相尤公家見黃監一龜云云考元祐紹聖之間丞相未有尤姓者豈傳寫之訛耶
</p>
<div class="section" id="title-22"><h2>
	書史一卷<span class="jiazhu">浙江鮑士㳟家藏本</span>
</h2></div>
<p class="em2">
	宋米芾撰芾字元章史浩兩抄摘腴曰芾自號鹿門居士黄溍筆記曰元章自署姓名米或爲芈芾或爲黻又稱海岳外史又稱襄陽漫士周必大平園集有章友直畫蟲跋曰後題無礙居士即米元章蓋芾性好奇故屢變其稱如是宋史本傳作吳人都穆寓意編曰米氏父子本襄陽人而寓居京口嘗觀海岳翁表吳郡朱樂圃先生墓曰余昔居郡與先生游則海岳又嘗寓蘇修宋史者直云吳人而後之論撰者遂以爲吳縣人失之遠矣據其所考則史稱吳人誤也芾初以其母侍宣仁后藩邸舊恩補浛陽尉官至禮部員外郞知淮南軍史稱其妙於翰墨繪圖自名一家尤精鑒裁是編評論前人眞蹟皆以目厯者爲斷故始自西晉迄於五代凡印章跋尾紙絹裝褙俱詳載之中如言叙帖辨爲右軍書而斥柳公權之誤作子敬智永千文驗爲鍾紹京歐陽詢書魏泰收虞世南草書則又定爲智永作類皆辨别精微不爽錙黍所錄詩文亦多出於見聞之外如許渾詩湘潭雲盡暮山出句此載渾手寫烏絲欄墨蹟内暮山實作暮烟知今世所行丁卯集本爲誤楊愼作丹鉛錄嘗攘其說而諱所自來是亦足資考証不但爲鑒賞翰墨之資也惟卷末論私印一條謂印闗吉凶厯引當時三省印御史臺印宣撫使印皆以篆文字畫卜官之休咎考隋書經籍志有魏征東將軍程申伯相印法一卷三國志注夏侯尚傳末附許允相印事引相印書曰相印法本出陳長文以語韋仲將印工楊利從仲將受法以語許士宗<span class="jiazhu">案士宗即許允之字[按1]</span>利以法術占吉凶十可中八九仲將又問長文從誰得法長文曰本出漢世有相印相笏經又有鷹經牛經馬經印工宗養以法語程申伯於是有一十二家相法是古原有此法然芾未必能得其傳殆亦謬爲附會徒爲好異而已矣
</p>
<div class="section" id="title-23"><h2>
	畫史一卷<span class="jiazhu">兩江總督採進本</span>
</h2></div>
<p class="em2">
	宋米芾撰此書皆彚其生平所見名畫品題眞僞或間及裝褾收藏及考訂譌謬厯代賞鑒之家奉爲圭臬中亦有未見其畫而載者如王球所藏兩漢至隋帝王像及李公麟所說王獻之畫之類蓋芾作書史皆所親見作寳章待訪錄别以目睹的聞分類編次此則巳見未見相襍而書其體例各異也他如渾天圖及五聲六律十二宫旋相爲君圖自爲圖譜之學不在丹靑之列芾亦附載殆張彦遠厯代名畫記兼收日月交會九道諸圖之例歟芾不以天文名而其論天以古今百家星厯盡爲妄說欲以所作晝夜六十圖上之御府藏之名山巳爲誇誕又不以韻學名而其論韻謂沈約只知四聲求其宫聲而不得乃分平聲爲上下以欺後世考約集載荅陸厥書雖稱宫商之音有五而梁書約本傳及南史厥本傳並云四聲隋志亦作沈約四聲一卷芾所謂求其宫聲不得者不知何據殆誤記唐徐景安樂書以上下平分宫商歟<span class="jiazhu">案景安書今不傳其說見王應麟玉海</span>卷首題詞謂唐代五王之功業不如薛稷之二鶴尤爲誕肆是亦以顚得名之一端存而不論可矣
</p>
<div class="section" id="title-24"><h2>
	寳章待訪錄一卷<span class="jiazhu">浙江鮑士㳟家藏本</span>
</h2></div>
<p class="em2">
	宋米芾撰皆紀同時士大夫所藏晉唐墨跡成於元祐元年丙寅書錄解題作寳墨待訪錄二卷與此互異疑陳振孫誤也自序謂太宗混一僞邦圖書皆聚而士民之間尚有藏者懼久廢忘故作此以俟訪分目睹的聞二類目睹者王羲之雪晴帖以下凡五十四條内張芝王翼二帖注云非眞蓋與張直淸所藏他帖連類全載之的聞者唐僧懷素自序以下凡二十九條大槪與所撰書史相出入然書史詳而此較畧中如王右軍來戲帖此書謂丁氏以一萬質於鄆州梁子志處而書史則謂質於其鄰大姓賈氏得二十千今十五年猶在賈氏又懷素三帖此書謂見於安師文家而書史則謂元祐戊辰安公擕至留吾家月餘今歸章公惇云云驗其嵗月皆當在此書旣成之後知書史晩出故視此更爲詳備也然其間如晉謝奕謝安桓温三帖書史祗載竇蒙審定印而此書又載有鍾紹京書印陳僧智永歸田賦跋書史作開成某年而此書實作開成五年亦有可以互相考證者今故備著於錄備參訂焉
</p>
<div class="section" id="title-25"><h2>
	海岳名言一卷<span class="jiazhu">浙江鮑士㳟家藏本</span>
</h2></div>
<p class="em2">
	宋米芾撰皆其平日論書之語於古人多所譏貶如謂歐柳爲醜怪惡札之祖徐浩肥俗更無氣骨薛稷大字用筆如蒸餅顔魯公眞字便入俗品皆深致不滿其所紀對徽宗之語於蔡襄沈遼黄庭堅蘇軾蔡京蔡卞尤極意詆訶史稱芾翰墨得王獻之筆意而書中於子敬書顧不置議論但云吾書取諸長處總而成之人見之不知以何爲祖殆亦不免放誕矜炫之習然其心得旣深所言運筆布格之法實能脫落蹊徑獨湊單微爲書家之圭臬信臨池者所宜探索也其書原載入左圭百川學海中篇頁太少今從其類附諸書畫史寳章待訪錄之末都爲一帙焉
</p>
<div class="section" id="title-26"><h2>
	宣和畫譜二十卷<span class="jiazhu">兩江總督採進本</span>
</h2></div>
<p class="em2">
	不著撰人名氏記宋徽宗朝内府所藏諸畫前有宣和庚子御製序然序中稱今天子云云乃類臣子之頌詞疑標題誤也所載共二百三十一人計六千三百九十六軸分爲十門一道釋二人物三宫室四蕃族五龍魚六山水七鳥獸八花木九墨竹十蔬果考趙彦衛雲麓漫鈔載宣和畫學分六科一曰佛道二曰人物三曰山川四曰鳥獸五曰竹花六曰屋木與此大同小異蓋後又更定其條目也蔡絛鐵圍山叢談曰崇寜初命宋喬年值御前書畫所喬年後罷去繼以米芾輩迨至末年上方所藏率至千計吾以宣和癸卯嵗常得見其目云云癸卯在庚子後三年當時書畫二譜蓋即就其目排比成書歟徽宗繪事本工米芾又稱精鑒故其所錄收藏家據以爲徵非王黼等所輯博古圖動輒舛謬者比絛又稱御府所秘古來丹靑其最高遠者以曹不興元女授黄帝兵符圖爲第一曹髦卞莊子刺虎圖第二謝稚烈女貞節圖第三自餘始數顧陸僧繇而下與今本次第不同蓋作譜之時乃分類排纂其收藏之目則以時代先後爲差也又卞莊子刺虎圖今本作衛協不作曹髦則併標題名氏亦有所考正更易矣王肯堂筆麈曰畫譜采薈諸家記錄或臣下撰述不出一手故有自相矛盾者如山水部稱王士元兼有諸家之妙而宫室部以皂隸目之之類許道寜條稱張文懿公深加嘆賞亦非徽宗口語蓋仍劉道醇名畫評之詞云云案肯堂以是書爲徽宗御撰蓋亦未詳繹序文然所指牴牾之處則固切中其失也
</p>
<div class="section" id="title-27"><h2>
	宣和書譜二十卷<span class="jiazhu">兩江總督採進本</span>
</h2></div>
<p class="em2">
	不著撰人名氏記宋徽宗時内府所藏諸帖蓋與畫譜同時作也首列帝王諸書爲一卷次列篆隸爲一卷次列正書四卷次列行書六卷次列草書七卷末列分書一卷而制誥附焉宋人之書終於蔡京蔡卞米芾殆即三人所定歟芾京卞書法皆工芾尤善於辨别均爲用其所長故宣和之政無一可觀而賞鑒則爲獨絶蔡絛鐵圍山叢談稱所見内府書目唐人硬黄臨二王至三千八百餘幅顔魯公墨蹟至八百餘幅大凡歐虞禇薛及唐名臣李太白白樂天等書字不可勝記獨兩晉人則有數矣至二王破羌洛神諸帖眞蹟殆絶蓋亦僞多焉云云今書所載王羲之帖僅二百四十有二王獻之帖僅八十有九顔眞卿帖僅二十有八蓋其著於錄者亦精爲汰簡魚目之混罕矣
</p>
<div class="section" id="title-28"><h2>
	山水純全集一卷<span class="jiazhu">浙江鮑士㳟家藏本</span>
</h2></div>
<p class="em2">
	宋韓拙撰拙字純全號琴堂南陽人畫史會要稱其善畫山水窠石著山水純全集即指此書别本或作山水純全論傳寫訛也拙始末不可考惟集末有宣和辛丑夷門張懷後序稱自紹聖間擔簦至都下進藝爲都尉王晉卿所愜薦於今聖藩邸繼而上登寳位授翰林書藝局祗候累遷爲直長秘書待詔今已授忠訓郞云云蓋徽宗時畫院中人也是編首論山次論水次論林木次論石次論雲霧烟靄嵐光風雨雪霧次論人物橋彴闗城寺觀山居舟車四時之景次論用墨格法氣韻之病次論觀畫别識次論古今學者凡九篇而序中自稱曰十篇豈佚其一歟其持論多主規矩所謂逸情遠致超然於筆墨之外者殊未之及蓋院畫之體如是然未始非畫家之格律也考鄧椿畫繼載有洛人韓若拙工畫翎毛又喜寫眞宣和末應募使高麗寫國王眞會用兵不果行二人同時同鄕里同善畫而姓名祗差一字殆一人而訛傳歟不可考矣
</p>
<div class="section" id="title-29"><h2>
	廣川書跋十卷<span class="jiazhu">兩江總督採進本</span>
</h2></div>
<p class="em2">
	宋董逌撰逌字彦遠東平人題曰廣川從郡望也逌政和中官徽猷閣待制王明淸玉照新志載宋齊愈獄牘稱司業董逌在坐則靖康末尚官司業曾敏行獨醒雜志稱建炎己酉逌從駕則南渡時尚存丁特起孤臣泣血錄並記其受張邦昌僞命爲之撫慰太學諸生事則其人蓋不足道然其賞鑒書畫則至今推之是編皆古器欵識及漢唐以來碑帖末亦附宋人數帖論斷考証皆極精當其據左傳成有岐陽之蒐定石鼓文爲成王作雖未必確而說亦甚辨然能知孫叔敖碑不可信而滕公石槨銘乃信博物志西京襍記之語又如以紀爲裂繻之國不知其是卿非侯以窗中列遠岫爲謝靈運詩不知其爲謝脁亦多疎舛要不害其鑒别之精也
</p>
<div class="section" id="title-30"><h2>
	廣川畫跋六卷<span class="jiazhu">兩江總督採進本</span>
</h2></div>
<p class="em2">
	宋董逌撰逌在宣和中與黄伯思均以考據賞鑒擅名毛晉嘗刋其書跋十卷而畫跋則世罕傳本此本爲元至正乙巳華亭孫道明所鈔云從宋末書生寫本錄出則爾時已無鋟本矣紙墨歲久剥蝕然僅第六卷末有缺字餘尚完整也古圖畫多作故事及物象故逌所跋皆攷證之文其論山水者惟王維一條范寛二條李成三條燕肅二條時記室所收一條而已其中如辨正武皇望仙圖東丹王千角鹿圖七夕圖兵車圖九主圖陸羽點茶圖送窮圖乞巧圖勘書圖擊壤圖没骨花圖舞馬圖戴嵩牛圖秦王進餅圖留瓜圖王波利獻馬圖引據皆極精核其封禪圖一條立義未確{女娶}魚圖一條附會太甚分鏡圖一條拘滯無理地獄變相圖誤以盧棱伽爲在吳道元前皆偶然小疵不足以爲是書累也
</p>
<div class="section" id="title-31"><h2>
	畫繼十卷<span class="jiazhu">兩江總督採進本</span>
</h2></div>
<p class="em2">
	宋鄧椿撰椿雙流人祖洵武政和中知樞密院其時最重畫學椿以家世聞見綴成此書其曰畫繼者唐張彦遠作厯代名畫記起軒轅止唐會昌元年宋郭若虚作圖畫見聞志起會昌元年止宋熙寜七年椿作此書起熙寜七年止乾道三年用續二家之書故曰繼也所錄上而帝王下而工技九十四年之中凡得二百一十九人一卷至五卷以人分曰聖藝曰侯王貴戚曰軒冕材賢曰縉紳韋布曰道人衲子曰世冑婦女及宦者各爲區分類别以總括一代之技能六卷七卷以畫分曰仙佛鬼神曰人物傳寫曰山水樹石曰花竹翎毛曰鳥獸蟲魚曰屋木舟車曰蔬果藥草曰小景襍畫各爲標舉短長以分闡諸家之工巧蓋互相經緯欲俾一善不遺八卷曰銘心絶妙記所見奇跡愛不能忘者爲書中之特筆九卷十卷皆曰襍說分論遠論近二子目則書中之總斷也論遠多品畫之詞論近則多說襍事論遠之末附綴襍事一條或傳寫失次歟椿以當代之人記當代之藝又頗議郭若虚之遺漏故所收未免稍寛然網羅賅備俾後來得以考核其持論以高雅爲宗不滿徽宗之尚法度亦不滿石恪等之放佚頗爲平允固賞鑒之家所據爲左驗者矣
</p>
<div class="section" id="title-32"><h2>
	續書譜一卷<span class="jiazhu">浙江鮑士㳟家藏本</span>
</h2></div>
<p class="em2">
	宋姜䕫撰䕫有絳帖平已著錄是編其論書之語曰續書譜者唐孫過庭先有書譜故也前有嘉定戊辰天台謝采伯序稱畧識䕫於一友人處不知其能書也近閲其手墨數紙筆力遒勁波瀾老成又得其所著續書譜一卷議論精到三讀三嘆因爲鋟木蓋䕫撰是書至采伯始刋行也此本爲王氏書苑補益所載凡二十則一曰總論二曰眞書三曰用筆四曰草書五曰用筆六曰用墨七曰行書八曰臨摹九曰書丹十曰情性十一曰血脉十二曰燥潤十三曰勁媚十四曰方圓十五曰向背十六曰位置十七曰疎密十八曰風神十九曰遲速二十曰筆鋒其燥潤勁媚二則均有錄無書燥潤下注曰見用筆條勁媚下注曰見情性條然燥潤之說實在用墨條中疑有舛誤又眞書草書之後各有用筆一則而草書後之論用筆乃是八法並非論草疑亦有訛敬考御定佩文齋書畫譜第七卷中全收是編臨摹以前八則次序相同臨摹以下則九曰方圓十曰向背十一曰位置十二曰疎密十三曰風神十四曰遲速十五曰筆勢十六曰情性十七曰血脉十八曰書丹先後迥殊而燥潤勁媚二則則並無其目蓋所據之本稍有不同而其文則無所增損也書史薈要曰趙必睪字伯暐宗室也官至奏院中丞善隸楷作續書譜辨妄以規姜䕫之失案必睪之書今已佚不知其所規者何語然䕫此譜自來爲書家所重必睪獨持異論似恐未然殆世以其立說乖謬故棄而不傳歟
</p>
<div class="section" id="title-33"><h2>
	寳眞齋法書贊二十八卷<span class="jiazhu">永樂大典本</span>
</h2></div>
<p class="em2">
	宋岳珂撰珂有刋正九經三傳例已著錄是書以其家所藏墨蹟自晉唐迄於南宋各系以跋而爲之贊珂處南渡積弱之餘又承家難流離之後故其間闗涉時事者多發憤激烈情見乎詞至於諸家古帖尤徵人論世考核精審其文亦能兼備衆體新頴百變層出不窮可謂以賞鑒而兼文章者矣珂所著桯史金陀稡編愧郯錄諸書世多傳本獨是編諸家皆未論及惟米芾外紀所引英光堂帖載其一條即珂所刻米芾墨跡其文視此稍畧蓋彼爲帖後跋尾此則編輯以成書猶歐陽修集古錄有眞跡集本之異也文徵明停雲館所刻萬歲通天帖亦有一條而此本無之意偶佚歟原本爲永樂大典割裂分系其卷目已不可考今就其僅存者排比推求大抵以類分編首以厯代帝王次晉眞蹟次唐摹次唐五代至宋眞蹟而唐摹又自分二王及雜跡五代又先以吳越三王宋則終以鄂國傳家毎類之首有總標如吳越三王判牘鄂國傳家帖可以考也總標之下先系以總贊如唐摹二王之貞觀煟興云云無名氏帖之非紀錄不槪云云可以考也其總贊無可專屬永樂大典皆棄不錄惟此二首連前後帖尾幸而得存猶可尋當日體例耳所類諸帖晉唐以前簡幅省少帖各爲贊南北宋人篇翰繁多則連類爲贊而每帖之或眞或草幾幅幾行題記塗乙又附注於分標之下約略編次尚可二十八卷其間遺聞佚事可訂史傳之是非短什長篇可補文集之訛缺如朱子儲議一帖辨論幾及萬言許渾烏闌百篇文異殆逾千字於考証頗爲有功且所載諸帖石刻流傳者十僅二三墨跡僅存者百尠一二皆因珂之彚集以傳其書冺没零落逾數百年遭遇聖代右文得邀裒輯復見於世可謂珂之大幸亦可謂歷代書家之大幸矣至於前賢法帖釋者聚訟珂所載亦間有異同其已經欽定重刻閣帖釐定者並敬遵駁正間有叅差岐出數說皆通者亦並用叅存不没其實焉
</p>
<div class="section" id="title-34"><h2>
	書苑菁華二十卷<span class="jiazhu">浙江汪汝瑮家藏本</span>
</h2></div>
<p class="em2">
	宋陳思撰思有寳刻叢編已著錄是編集古人論書之語與書小史相輔而行卷一卷二曰法卷三曰勢曰狀曰體曰旨卷四曰品卷五曰評曰議曰估卷六曰斷卷七曰錄卷八曰譜曰名卷九卷十曰賦卷十一卷十二曰論卷十三曰記卷十四曰表曰啟卷十五曰牋曰判卷十六曰書曰序卷十七曰歌曰詩卷十八曰銘曰贊曰叙曰傳卷十九曰訣曰意曰志卷二十曰雜著所收凡一百六十餘篇以意主閎傳故編次叢襍不免疎舛如序古無作叙者因蘇軾避其家諱而改本非二體昌黎集内所載皆序而非叙思乃列序叙爲二目且以韓愈送高閑上人一篇載入叙中殊無根據又晉書王羲之傳唐太宗稱制論斷即屬傳贊之流而思别題作書王羲之傳後列之雜著中尤爲不知體製然自唐以來惟張彦遠法書要錄韋續墨藪兼採羣言而篇帙無多未爲賅備其裒錄諸家緒言薈萃編排以資考訂實始於是編御定佩文齋書畫譜中論書一門多採用之雖思書規模草創萬不及後來之精密而大輅肇自椎輪層冰成於積水其造始之功固亦未可冺焉
</p>
<div class="section" id="title-35"><h2>
	書小史十卷<span class="jiazhu">浙江廵撫採進本</span>
</h2></div>
<p class="em2">
	宋陳思撰是書以厯代書家小傳纂次成帙前有咸淳丁卯天台謝愈修序書中所載自庖犧迄五季凡紀一卷載帝王五十一人傳九卷首后妃十人附以諸女十三人次諸王二十七人次倉頡至郭忠恕共四百三十人如中間閨秀一門自宜依史例退置史末乃以厠於后妃諸王之間殊爲乖舛又如北齊彭城王浟本無能書之名惟史載其以歲時書迹未工爲博士韓毅所戲思因此一節遂一槪採入書家中尤屬泛濫迥不及書苑菁華之詳密特其排比薈萃用力亦勤自張彦遠名畫法書各有記錄嗣後品錄畫家者多品錄書家者少思蒐羅編輯彚爲斯編亦足以爲考古者檢閲之助也
</p>
<div class="section" id="title-36"><h2>
	書錄三卷<span class="jiazhu">浙江吳玉墀家藏本</span>
</h2></div>
<p class="em2">
	宋董更撰更字良史不詳其里貫自稱閒中老叟蓋未登仕版者也其書皆紀宋代書家姓氏分上中下三篇上篇載藝祖至高宗中篇載北宋書家一百十人下篇載南宋書家四十五人有所見輒抄於帙故不復以人品高下爲銓次凡諸書所有評論書法者悉加採摭彚次毎人之後更加外篇附於卷末所載女子六人蓋倣華陽國志窶儒貧女有可紀者莫不咸具例也錄中所紀雖未爲賅備而徵引典核考据精審亦殊有體裁非泛濫撦撏者可比其書成於理宗淳祐壬寅後景定元年庚申燬於火度宗咸淳元年乙丑從章氏得其舊本乃重加修校復成此編原本書末有至正丁未三月錄辦云云一行蓋元時華亭孫氏所抄存者後輾轉傳錄訛脫益甚自序亦已殘缺不可讀檢勘諸本並同無可校補今姑仍其舊焉
</p>
<div class="section" id="title-37"><h2>
	竹譜十卷<span class="jiazhu">永樂大典本</span>
</h2></div>
<p class="em2">
	元李衎撰衎字仲賔號息齋薊邱人皇慶元年爲吏部尚書拜集賢殿大學士謚文簡蘇天爵滋溪集有衎墓志稱其翰墨餘暇善圖古木竹石有王維文同之高致續宏簡錄曰李衎少時見人畫竹從旁窺其筆法始若可喜旋覺不類輒嘆息舍去後從黄華子澹游學<span class="jiazhu">案黄華老人金王庭筠之别號澹游庭筠子曼慶之别號畫史會要錄稱庭筠善古木竹石曼慶亦工墨竹</span>已觀黄華所畫墨竹又迥然不同乃復棄去至元初來錢塘得文同一幅欣然願慰自後一意師之兼善畫竹法加靑緑設色後使交趾深入竹鄕於竹之形色情狀辨析精到作畫竹墨竹二譜凡黏幀礬絹之法悉備又鄧文原履素齋集有哭衎詩二首詩末注曰仲賔近刋竹譜二十卷其書世罕傳本浙江鮑氏所傳抄者僅有一卷疎畧殊甚惟永樂大典載其完書實分四門曰畫竹譜墨竹譜與宏簡錄所言合又有竹態譜竹品譜其竹品譜中又分全德品異形品異色品神異品似是而非竹品有名而非竹品六子目共爲十卷卷各有圖蓋毎二卷併一卷矣其書廣引繁徵頗稱淹雅錄而存之非惟游藝之一端抑亦博物之一助矣中有說而無圖者自序謂與常竹同者則不復圖非闕佚也
</p>
<div class="section" id="title-38"><h2>
	畫鑒一卷<span class="jiazhu">兩江總督採進本</span>
</h2></div>
<p class="em2">
	舊本題宋東楚湯垕君載撰案卷首有題詞曰采眞子妙於考古在京師時與今鑒畫博士柯君敬仲論畫遂著此書用意精到悉有依據云云則垕與柯九思同時九思爲鑒畫博士在元文宗天曆元年則作此書時上距宋亡已五十三年下距元亡僅三十九年垕安得復稱宋人且書中稱元曰本朝稱宋曰宋朝内元外宋尤不得以遺民藉口舊本蓋相沿誤題也又題詞稱惜乎尚多疏畧乃爲刪補編次成帙名曰畫鑒後有高識知賞其言采眞子東楚湯垕君載之自號也云云則此書乃因垕舊稿重爲潤色不但非垕之原本併畫鑒之名亦非垕所自命矣惟題詞不著名氏遂不能詳考其人耳所論厯代之畫始於吳曹不興次晉衞協顧愷之次六朝陸探微諸家<span class="jiazhu">案吳晉皆在六朝之數不應别探微以下爲六朝原本標目如是姑仍其舊而附訂其誤於此</span>次唐及五代諸家次宋金元諸家然元惟龔開陳琳二人蓋趙孟頫諸人並出同時故不錄也次爲外國畫次爲襍論大致似米芾畫史以鑒别眞僞爲主所辨論皆在筆墨氣韻間不似董逌諸家以考証見長也
</p>
<div class="section" id="title-39"><h2>
	衍極二卷<span class="jiazhu">永樂大典本</span>
</h2></div>
<p class="em2">
	元鄭枃撰案何喬遠閩書曰枃字子經羅源人泰定中官南安縣教諭與陳旅爲文字友著衍極五篇衍極記載三篇其書自倉頡迄元代凡古人篆籀以極書法之變皆在所論宣撫使齊伯亨採而上之作衍極堂以藏其書陶宗儀書史會要又稱其能大字兼工八分蓋究心斯藝故能析其源流如是也其書載永樂大典中而缺其記載三篇别本又載有學書次第書法源流二圖永樂大典亦缺然别本字句訛脱文注混淆不及永樂大典之精善謹合兩本叅校補遺正誤復還舊觀其注爲劉有定所作有定字能靜號原範莆田人其名載林承霖莆陽詩編亦見書史會要蓋亦文雅之士云
</p>
<div class="section" id="title-40"><h2>
	法書考八卷<span class="jiazhu">浙江廵撫採進本</span>
</h2></div>
<p class="em2">
	元盛熙明撰案陶九成書史會要曰盛熙明其先曲鮮人後居豫章淸修謹飭篤學多材工翰墨亦能通六國書則色目人也是書前有虞集掲傒斯歐陽元三序集序稱其備宿衛傒斯序則稱爲夏官屬其始末則不可考矣傒斯序又稱熙明作是書稿未竟已有言之文皇之前者有旨趣上進以修皇朝經世大典事嚴未及錄上四年四月五月今上在延春閣遂因奎章學士實喇巴勒<span class="jiazhu">原作沙刺班今改正</span>以書進上方留神書法覽之終卷親問八法旨要命藏之禁中以備親覽書史會要亦稱至正甲申嘗以法書考八卷進上與序相合則是書實當時奏御本也其書首爲書譜分子目四次爲筆法次爲圖訣次爲形勢各分子目二次爲風神次爲工用各分子目三次爲附錄印章題署践尾雖襍取諸家之說而採擇特精其字源一門所列梵書十六聲三十四母蒙古書四十二母亦與陶九成通六國書之說合皆頗足以資考證也
</p>
<div class="section" id="title-41"><h2>
	圖繪寳鑑五卷續編一卷<span class="jiazhu">衍聖公孔昭煥家藏本</span>
</h2></div>
<p class="em2">
	元夏文彦撰文彦字士良其先吳興人居於松江陶宗儀輟耕錄曰友人吳興夏文彦號蘭渚生其家世藏名跡罕有比者朝夕玩索心領神會加以游於畫藝悟入厥趣是故鑒賞品藻百不失一因取名畫記圖畫見聞志畫繼續畫記爲本加以宣和畫譜南渡七朝畫史齊梁魏陳唐宋以來諸家畫錄及傳記襍說百氏之書蒐潛剔秘綱羅無遺自軒轅至宋德祐乙亥得能畫者一千二百八十餘人又金元三十人本朝至元丙子<span class="jiazhu">案宗儀此書作於至正中故稱元爲本朝</span>至今九十餘年間二百餘人共一千五百餘人其考核誠至其用心良勤其論畫之三品蓋擴前人所未發云云即指此書也中間如封膜之類尚沿舊訛未能糾正又毎代所列不以先後爲次徃徃倒置體例亦未爲善然蒐羅廣博在畫史之中最爲詳贍郎瑛七修類稿嘗謂圖繪寳鑑但紀厯代善畫人名及所師某人而已當添言所以方盡其意如董源則曰山是麻皮麬之類馬遠則曰山是大斧劈兼丁頭䑕尾之類如是則二人之規矩已寓目前而後之觀其畫者亦易云云然文彦所記主於徵考家數源流中間傳其名者多見其跡者少安能一一舉其形似瑛所云云蓋未知著書之難不足據也續編一卷明欽天監副韓昻所纂起明初迄正德一百五十年間採輯得一百七人而冠以宣宗憲宗孝宗三朝御筆成於正德十四年然核其書中如文彭陸治錢穀等以下皆嘉靖時人殆後來有所增補非昻之舊歟
</p>
<div class="section" id="title-42"><h2>
	寓意編一卷<span class="jiazhu">兵部侍郞紀昀家藏本</span>
</h2></div>
<p class="em2">
	明都穆撰穆有壬午功臣爵賞錄已著錄此書記所見書畫名蹟載陳繼儒秘笈中僅有一卷而世所刻本别有穆鐡綱珊瑚二十卷其第五第六兩卷題曰寓意上寓意下乃多一卷考其上卷所載書畫每條各系以收藏之家而下卷則否上卷之末云余家高祖以來好蓄名畫皆往往爲好事者所得亦不留意也云云詳其語意已爲終篇之詞不應更有下卷况下卷之末併載何良俊書畫銘心錄中有嘉靖丁巳正月人日記所觀書畫事考王寵所作穆墓誌穆卒於嘉靖四年乙酉而何良俊之撰銘心錄則在嘉靖三十六年穆何從而載其事又其下卷以下每卷皆標太僕少卿都穆之名而中間載文徵明山水二軸一作於嘉靖乙未一作於嘉靖戊午乙未爲嘉靖十四年戊午爲嘉靖三十七年皆在穆卒以後是即鐡網珊瑚一書出於僞托之明證然則其下一卷爲妄人附益審矣今仍以陳繼儒所刻一卷著錄以存其舊所載如顔眞卿爭坐位帖薛尚功鐘鼎欵識帖亦足以資考核惟成化戊申一段成化實無戊申殊爲牴牾當由誤記抑或刻本偶譌歟
</p>

<br/>
<p class="jiaozhu">
	[按1]、「字」原書誤作「子」。
</p> 



</div></body></html>