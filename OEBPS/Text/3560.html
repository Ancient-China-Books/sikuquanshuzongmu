<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百四十五·子部五十五（釋家類·釋家類存目）</title></head><body><div id="text">

<p>
<strong>欽定四庫全書總目卷一百四十五</strong>
</p>
<div class="section" id="title-0"><h1>
	子部五十五
</h1><hr/></div>
<div class="section" id="title-1"><h2>
	釋家類
</h2></div>
<p class="em2">
	梁阮孝緖作七錄以二氏之文別錄於末隋書遵用其例亦附於志末有部數卷數而無書名舊唐書以古無釋家遂併佛書於道家頗乖名實然惟錄諸家之書爲二氏作者而不錄二氏之經典則其義可從今錄二氏於子部未用阮孝緖例不錄經典用劉昫例也諸志皆道先於釋然魏書已稱釋老志七錄舊目載於釋道宣廣宏明集者亦以釋先於道故今所敘錄以釋家居前焉
</p>
<div class="section" id="title-2"><h2>
	弘明集十四卷<span class="jiazhu">兵部侍郞紀盷家藏本</span>
</h2></div>
<p class="em2">
	梁釋僧祐編僧祐姓俞氏彭城下邳人初出家揚都建初寺武帝時居鍾山定林寺唐書藝文志載僧祐宏明集十四卷此本卷數相符蓋猶釋藏之舊末有僧祐後序而首無前序疑傳寫佚之所輯皆東漢以下至於梁代闡明佛法之文其學主於戒律其說主於因果其大旨則主於抑周孔排黃老而獨伸釋氏之法夫天不言而自尊聖人之道不言而自信不待夸不待辨也恐人不尊不信而囂張其外以彌縫之是亦不足於中之明證矣然六代遺編流傳最古梁以前名流著作今無專集行世者頗賴以存終勝庸俗緇流所撰述就釋言釋猶彼教中雅馴之言也
</p>
<div class="section" id="title-3"><h2>
	廣弘明集三十卷<span class="jiazhu">兵部侍郞紀昀家藏本</span>
</h2></div>
<p class="em2">
	唐釋道宣撰道宣姓錢氏丹徒人隋末居終南白泉寺又遷豐德寺淨業寺至唐高宗時乃卒持戒精苦釋家謂之宣律師唐志載廣弘明集三十卷與此本合然二十七卷以後每卷各分上下實三十四卷也其書續梁僧祐弘明集而體例小殊分爲十篇一曰歸正二曰辨惑三曰佛德四曰法義五曰僧行六曰慈濟七曰戒功八曰啟福九曰悔罪十曰統歸每篇各爲小序大旨排斥道教與僧祐書相同其中如魏書釋老志本於二氏神異各有紀錄雖同爲粉飾而無所抑揚道宣乃於敘釋氏者具載其全文敘道家者潛刪其靈蹟然則冤親無等猶爲最初之佛法迫其後世味漸深勝負互軋雖以叢林古德人天瞻禮如道宣者亦不免於門戶之見矣其書採摭浩博卷帙倍於僧祐如梁簡文帝被幽述志詩及連珠三首之類頗爲泛濫然道宣生隋唐之間古書多未散佚故墜簡遺文往往而在如阮孝緖七錄序文及其門目部分儒家久已失傳隋志僅存其說而此書第三卷内乃載其大綱尚可推尋崖畧是亦禮失求野之一端不可謂無裨考證也神僧傳稱僧祐前身爲南齊剡溪隱嶽寺僧䕶道宣前身即爲僧祐殆因道宣續僧祐之書故附會是說又稱道宣卒於乾封二年而書末有遊大慈恩寺詩乃題高宗之諡殊不可解又注曰一作唐太宗蓋知其牴牾爲之遷就考雍錄載慈恩寺貞觀二十二年高宗在春宫時爲文德皇后立則太宗猶及見之然大慈恩之名可以出高宗之口不可以出太宗之口殆原本題爲御製後人誤改歟
</p>
<div class="section" id="title-4"><h2>
	法苑珠林一百二十卷<span class="jiazhu">大理寺卿陸錫熊家藏本</span>
</h2></div>
<p class="em2">
	唐釋道世撰道世字元惲上都西明寺僧是書成於高宗總章元年朝散大夫蘭臺侍郞隴西李儼爲之序稱事總百篇勒成十帙此本乃一百二十卷蓋百篇乃其總綱書中則約畧篇頁而分卷帙如千佛篇十惡篇則一篇分七八卷善友篇惡友篇擇交篇則兩三篇共一卷故書凡一百一十八卷而目錄二卷亦入卷數與陸德明經典釋文例同合之共爲百二十也毎篇各有述意如史傳之序子目之首則或有述意或無述意爲例不一大旨以佛經故實分類編排推明罪福之由用生敬信之念蓋佛法初興惟明因果曁達摩東邁始啟禪宗譬以六經之傳則因果如漢儒之訓詁雖專門授受株守師承而名物典故悉求依據其學核實而難誣禪宗如宋儒之義理雖覃思冥會妙悟多方而擬議揣摩可以臆測其說憑虛而易騁故心印之教旣行天下咸避難趨易辨才無碍語錄日增而腹笥三藏之學在釋家亦幾乎絶響矣此書作於唐初去古未遠在彼法之中猶爲引經據典雖其間荒唐悠謬之說與儒理牴牾而要與儒不相亂存之可考釋氏之掌故較後來侈談心性彌近理大亂眞者固尚有間矣
</p>
<div class="section" id="title-5"><h2>
	開元釋教錄二十卷<span class="jiazhu">江西按察使王昶家藏本</span>
</h2></div>
<p class="em2">
	唐釋智昇撰智昇開元中居長安西崇福寺是編以三藏經論編爲目錄不分門目但以譯人時代爲先後起漢明帝永平十年丁卯迄開元十八年庚午凡六百六十四載中間傳經緇素總一百七十六人所出大小二乘三藏聖教及聖賢集傳併及失譯總二千二百七十八部合七千四十六卷分爲二錄一曰總括羣經錄皆先列譯人名氏次列所譯經名卷數及或存或佚末列小傳各詳其人之始末凡九卷其第十卷則載厯代佛經目錄凡古目錄二十五家僅存其名新目錄十六家具列其數首爲古經錄一卷謂爲秦始皇時釋利防等所齎其說恍惚無徴次爲舊經錄一卷稱爲劉向校書天祿閣所見蓋依據向列仙傳序稱七十二人已見佛經之文至稱爲孔壁所藏則無庸置辨矣餘自漢時佛經目錄以後則固皆有實徴者也一曰別分乘藏錄凡爲七類一曰有譯有本二曰有譯無本三曰支派別行四曰刪畧繁重五曰拾遺補闕六曰疑惑再譯七曰僞邪亂眞則各以經論類從州列部分與總錄一經一緯凡八卷其第十九卷則大乘經律論入藏目錄第二十卷則小乘經律論聖賢集傳入藏目錄也佛氏舊文兹爲大備亦兹爲最古所列諸傳尤足爲考證之資朱彝尊作經義考號爲善本而核其體例多與此符或爲規仿或爲闇合均未可定然足見其爲緇流之中嫻於著作者矣考隋書載王儉七志以道佛附見合爲七門阮孝緖七錄則以佛錄第六道錄第七共爲七門隋志則於四部之末附載道經佛經之總數而不列其曰唐志以下頗載經曰而挂漏實多今於二氏之書皆擇體裁猶近儒書者畧存數家以備參考至經典敘目則惟錄此書及白雲霽道藏目錄以存梗槪亦猶隋志但列總數之意云爾
</p>
<div class="section" id="title-6"><h2>
	宋高僧傳三十卷<span class="jiazhu">内府藏本</span>
</h2></div>
<p class="em2">
	宋釋贊寧撰贊寧有筍譜已著錄是書乃太平興國七年奉太宗勅旨編撰至端拱元年十月書成遣夭壽寺僧顯忠等於乾明節奉表上進有勅奬諭賜絹三十匹仍令僧錄司編入大藏而宋史藝文志不著錄蓋史志於外教之書粗存梗槪不必求全於例當然亦於理當然也高僧傳之名起於梁釋惠敏分譯經義解兩門釋慧皎復加推擴分立十科至唐釋道宣續高僧傳蒐輯彌博於是分譯經義解習禪明律䕶法感通遺身讀誦興福雜科十門所載迄唐貞觀而止贊寧此書蓋又以續道宣之後故所錄始於唐高宗時門目亦一仍其舊凡正傳五百三十三人附見一百三十人傳後附以論斷於傳授源流最爲賅備中間如武后時人皆系之周朝殊乖史法又所載旣托始於唐而雜科篇中乃有劉宋元魏二人亦爲未明限斷然其於誄銘記志摭採不遺實稱詳博文格亦頗雅贍考釋門之典故者固於兹有取焉
</p>
<div class="section" id="title-7"><h2>
	法藏碎金錄十卷<span class="jiazhu">内府藏本</span>
</h2></div>
<p class="em2">
	宋晁迥撰迥有昭德新編已著錄迥受學於王禹偁以文章典贍擅名而性躭禪悅喜究心於内典是編乃天聖五年退居昭德里所作皆融會佛理隨筆記載蓋亦宗門語錄之類其曰碎金取世說新語安石碎金義也孫覿謂其宗向佛乘以莊老儒書彚而爲一蓋嘉祐治平以前濂洛之說未盛儒者沿唐代餘風大抵歸心釋教以范仲淹之賢而手製疏文請道古開壇說法其他可知迥作是書蓋不足異南宋初年迥五世孫公武作郡齋讀書志乃附載迥道院集後列之別集門中殊爲不類殆二程以後諸儒之辨漸明公武旣不敢削其祖宗之書不著於錄又不肯列之釋氏貽論者口實進退維谷故姑以附載囘䕶之觀其條下所列僅敘迥仕履始末行誼文章而無一字及本書其微意蓋可見矣然自阮孝緖七錄以後釋氏之書久已自爲一類厯朝史志著錄並同不必曲爲推崇亦不必巧爲隱諱今從陳振孫書錄解題入之釋氏類中存其實也其書傳本頗稀明嘉靖乙巳迥裔孫翰林院檢討瑮始從内閣錄出鋟板以行改其名曰迦談殊爲無謂今仍從迥原名著於錄焉
</p>
<div class="section" id="title-8"><h2>
	道院集要三卷<span class="jiazhu">兩淮馬裕家藏本</span>
</h2></div>
<p class="em2">
	舊本題爲道院集宋晁迥撰宋史藝文志載道院集要三卷注曰不知作者考晁公武讀書志載道院別集十五卷稱五世祖文元公撰文元即迥謚也又别載道院集要三卷稱元祐中侍從王古編併載古序曰文元晁公博觀内書復勤於著述其書曰道院別集曰自擇增修百法曰法藏碎金曰隨因紀述曰髦智餘書余嘗徧閱之以爲名理之妙雖白樂天不逮也輒刪去重複總集精粹以便觀覽則此書乃王古選錄迥書故名集要舊本以爲即道院集者誤也文獻通考列之別集門中今檢其書乃語錄之流實非文集改隷釋家庶不失其旨焉
</p>
<div class="section" id="title-9"><h2>
	僧寳傳三十二卷<span class="jiazhu">安徽巡撫採進本</span>
</h2></div>
<p class="em2">
	宋釋惠洪撰惠洪有冷齋夜話已著錄禪宗自六祖以後分而爲二一曰靑原其下爲曹洞雲門法眼一曰南岳其下爲臨濟潙仰是爲五宗嘉祐中達觀曇頴嘗爲之傳載其機緣語句而畧其終始行事惠洪因綴輯舊聞各爲之傳而係以贊凡八十一人前有寳慶丁亥臨川張宏敬序稱舊本藏在廬阜後失於囘祿錢塘風篁山僧廣遇慮其湮没因校讐鋟梓然卷末題明州府大慈名山教忠報國禪寺住持比邱寳定刋版又似刻於四明者疑爲重鋟之本也陳氏書錄解題作三十卷文獻通考作三十二卷蓋原書本三十卷後有補禪林僧寳傳一卷又有臨濟宗旨一卷故共爲三十二卷臨濟宗旨亦惠洪所撰補禪林僧寳傳題舟峯菴僧慶老蓋亦北宋人也
</p>
<div class="section" id="title-10"><h2>
	林間錄二卷後集一卷<span class="jiazhu">浙江巡撫採進本</span>
</h2></div>
<p class="em2">
	宋釋惠洪撰晁公武讀書志稱是書所記皆高僧嘉言善行然多訂贊寧高僧傳諸書之訛又往往自立議論發明禪理不盡敘錄舊事也前有大觀元年謝逸序稱惠洪與林間勝士抵掌淸談毎得一事隨即錄之本明上人以其所錄析爲上下二帙刻之於板是其書乃惠洪劄記而本明爲之編次者文獻通考作四卷以原序上下二帙之語證之殆通考字誤歟後集一卷載惠洪所作贊偈銘三十一首漁父詞六首逸序未言及之不知何人所附入也惠洪頗有詩名其所著作多援引黃庭堅諸人爲重然喜遊公卿間初以醫術交結張商英復往來郭天信之門政和元年張郭得罪遂連坐決配朱厓又吳曾能改齋漫錄記其作上元宿嶽麓寺詩有十分春痩緣何事一掬鄉心未到家句爲蔡卞之妻所譏有浪子和尚之目則旣役志於繁華又溺情於綺語於釋門戒律實未精嚴在彼教中未必遽爲法器又書中載杜衍張詠同居睢陽事晁公武讀書志嘗辨其疎胡應麟筆叢亦稱其載杜衍呼張詠爲安道安道乃張方平字非詠之字益證其所記之誣蓋與所作冷齋夜話同一喜作妄語然所作石門文字禪釋家收入大藏又普濟五燈會元亦多采此書蓋惠洪雖僧律多疎而聰明特絶故於禪宗微義能得悟門又素擅詞華工於潤色所述釋門典故皆斐然可觀亦殊勝粗鄙之語錄在佛氏書中固猶爲有益文章者矣
</p>
<div class="section" id="title-11"><h2>
	羅湖野錄四卷<span class="jiazhu">浙江鮑士恭家藏本</span>
</h2></div>
<p class="em2">
	宋釋曉瑩撰曉瑩字仲温江西人頗解吟咏其南昌道中一律載宋高僧詩選中紹定間釋紹嵩作江浙紀行詩廣集唐宋名句曉瑩亦與焉則在當時亦能以詞翰著也是書卷首有紹興乙亥自序謂以倦遊歸憩羅湖之上因追憶昔所聞見錄爲四卷其中多載禪門公案及機鋒語句蓋亦林間錄之流而緇徒故實紀述頗詳所載士大夫投贈往來篇什尤夥遺聞逸事多藉流傳亦頗有資於談柄末有紹興庚辰後跋一首不署姓名而跋中自稱曰妙總則亦僧作也近厲鶚撰宋詩紀事多採此書然如普首座詩取其别衆絶句而山居一絶反不見錄則鶚所捃摭尚未盡其菁華矣
</p>
<div class="section" id="title-12"><h2>
	五燈會元二十卷<span class="jiazhu">内府藏本</span>
</h2></div>
<p class="em2">
	宋釋普濟撰普濟字大川靈隱寺僧也其書取釋道原景德傳燈錄駙馬都尉李遵朂天聖廣燈錄釋維白建中靖國續燈錄釋道明聯燈會要釋正受嘉泰普燈錄撮其要旨彚爲一書故曰五燈會元以七佛爲首次四祖五祖六祖南嶽靑原以下各按傳法世數載入焉蓋禪宗自慧能而後分派滋多有良价號洞下宗文偃號雲門宗文益號法眼宗靈祐慧寂號潙仰宗義元號臨濟宗學徒傳授幾徧海内宗門撰述亦曰以紛繁名爲以不立語言文字爲不二法門實則轇轕紛紜愈生障礙蓋唐以前各尊師說儒與釋爭宋以後機巧日增儒自與儒爭釋亦自與釋爭人我分而勝負起議論所以多也是書删掇精英去其冗雜敘錄較爲簡要其考論宗系分篇臚列於釋氏之源流本末亦指掌瞭然固可與僧寳諸傳同資釋門之典故非諸方語錄掉弄口舌者比也
</p>
<div class="section" id="title-13"><h2>
	釋氏稽古畧四卷<span class="jiazhu">編修汪如藻家藏本</span>
</h2></div>
<p class="em2">
	元釋覺岸撰覺岸字寳洲烏程人其書皆敘述釋氏事實用編年之體以厯代統系爲綱而以有佛以來釋家世次行業爲緯始於太昊庖犧氏終於南宋瀛國公德祐二年初名稽古手鑑旣以所載尚未賅備復因舊輯而廣之始改今名書成於至正初中山李恒爲之序覺岸記誦該博故所錄自内典以外旁及雜家傳記文集志乘碑碣之類多能搜探源流派別詳贍可觀惟於列朝興廢盛衰絶無闗於釋氏者亦復分條摘列叅雜成文未免傷於枝贅且據藏經所記佛生於周昭王九年旣欲甄敘宗門自當斷以是嵗爲始顧乃侈談邃古遠引洪荒於體例亦爲汜濫又唐代紀年於昭宣帝後別有少帝濮王紃一代謂爲朱全忠所立年號天燾旋復被鴆求之正史全無事實尤不知其何所依据然其援据旣富亦頗有出自僻書足資考證者其於叢林古德記前流傳亦多攷覈詳明備徵典故錄存其說未始非緇林道古之一助也
</p>
<div class="section" id="title-14"><h2>
	佛祖通載二十二卷<span class="jiazhu">兩淮鹽政採進本</span>
</h2></div>
<p class="em2">
	元釋念常撰念當姓黃氏號梅屋華亭人延祐中居嘉興大中祥符禪寺是編前有至正元年虞集序所敘釋氏故實上起七佛下迄元順帝元統元年皆編年紀載念常於至治癸亥嘗驛召至京師繕寫金字佛經因受法於帝師帕克巴是以卷首七佛偈後即繼以帕克巴所撰彰所知論又所謂莊嚴刼賢刼不知當中國何年不能編次故盤古以至周康王但畧存帝王統系自周昭王二十五年釋迦牟尼佛誕生以後始據内典編年毎條之後多附論斷大旨主於侈神異陳罪福起人敬畏之心以自尊其教然知儒者之禮樂刑政必不可廢故但援儒人墨與闢佛者力爭而仍尊孔子又知道家淸淨與佛同源故但攻擊齋醮章咒服餌修煉之術而仍尊老子其論唐憲宗懿宗之迎佛爲崇奉太過論王縉杜鴻漸但言福業報應故人事置而不修爲泥佛太過亦時能自彌其罅漏其立言頗巧至韓愈爲一代偉人乃引西蜀龍氏之書詆其言行悖戾扎木楊喇勒智<span class="jiazhu">原作楊璭眞伽</span>窮凶極惡乃没其事迹但詳述其談禪之語竟儼然古德宗風尤不免顚例是非不足爲據然念常頗涉儒書在緇流之中較爲賅洽於佛教之廢興禪宗之授受言之頗悉於唐以來碑碣誌傳之類採掇尤詳亦足以資考訂其黨同伐異負氣囂爭乃釋道二氏之通例心知其意置而不論可矣
</p>
<p class="em2">
	右釋家類十三部三百十二卷皆文淵閣著錄
</p>
<div class="section" id="title-15"><h2>
	釋家類存目
</h2></div>
<div class="section" id="title-16"><h2>
	迦談四卷<span class="jiazhu">浙江巡撫採進本</span>
</h2></div>
<p class="em2">
	宋晁迥撰迥有昭德新編已著錄是編即迥法藏碎金錄也明代久無傳本嘉靖乙巳其裔孫瑮以翰林院檢討兼管誥勅得此編於内府而刻之改題此名前載迥逸事數條及瑮所爲跋跋稱十卷與宋志合此本止四卷蓋又佚闕矣
</p>
<div class="section" id="title-17"><h2>
	佛祖統紀五十四卷<span class="jiazhu">浙江巡撫採進本</span>
</h2></div>
<p class="em2">
	宋僧志磐撰志磐咸淳中住四明東湖是書詳載天台一宗源流其凡例稱政和中僧元頴作宗元錄慶元中吳克己作釋門正統嘉定間僧景遷因克巳之書作宗源錄嘉熙初僧宗鑑又取釋門正統重修之志磐以其皆未盡善乃叅取諸書撰爲此編以諸佛諸祖爲本紀八卷以諸祖旁出爲世家二卷以諸師作列傳十三卷又作表二卷志三十卷全仿正史之例大旨以教門爲正脉而蓮社凈上及達摩賢首慈恩灌頂南山諸宗僅附見於志斷斷然分門別戶不減儒家朱陸之爭至所稱上稽釋迦示生之日下距法智息化之年一佛二十九祖通爲本紀以繫正統如帝王正寳位而傳大業如謂已超方外則不宜襲國史之名如謂仍在寰中則不宜擬帝王之號雖自尊其教然僭已甚矣
</p>
<div class="section" id="title-18"><h2>
	武林西湖高僧事畧一卷<span class="jiazhu">浙江巡撫採進本</span>
</h2></div>
<p class="em2">
	宋僧元敬元復同撰初西湖僧了性采自晉至宋高僧卓錫錢塘者二十四人建閣祀之功未竟而去元敬嗣蕆其事因屬東嘉僧元復摭二十四人行實爲此書後又續得六人元敬補爲傳贊寳祐丙辰吳郡莫子文爲之序
</p>
<div class="section" id="title-19"><h2>
	神僧傳九卷<span class="jiazhu">通行本</span>
</h2></div>
<p class="em2">
	不著撰人名氏焦竑國史經籍志載此書卷帙相符亦不云誰作所載始于漢明帝時摩騰法蘭終於元世祖時國師帕克巴凡二百八人蓋元人所撰帕克巴傳稱大德七年卒皇慶間追號大覺普惠廣照無上帝師則書成於仁宗以後也二百八人中宋僧僅十六人十六人中北宋十三人南宋僅三人似爲北僧所著然遼金竟無一人又不知其何意矣大旨自神其教必有靈怪之迹者乃載故以神僧爲名而諸方古德談禪持律者則槩不錄焉
</p>
<div class="section" id="title-20"><h2>
	大藏一覽十卷<span class="jiazhu">内府藏本</span>
</h2></div>
<p class="em2">
	明陳實原編實原寧德人始末未詳是編以藏經浩繁難於尋覽因錄其大要括爲一書分八門六十品系以因緣一千一百八十一則
</p>
<div class="section" id="title-21"><h2>
	覽迷蠡測三卷剩言一卷附錄一卷<span class="jiazhu">浙江巡撫採進本</span>
</h2></div>
<p class="em2">
	明管志道撰志道有孟義訂測已著錄是編皆闡發佛理前有自序稱江陽民侯幻然子傳來一劄詢大覺起迷之生相及老釋差殊之教相俱是儒書率性修道以上事不容不答亦不忍不答乃草勒數欵而命之曰覺迷蠡測末有瞿汝稷題語其剩言一卷皆闡發此書餘義附錄一卷則與諸人往返論禪書也
</p>
<div class="section" id="title-22"><h2>
	法喜志三卷<span class="jiazhu">浙江巡撫採進本</span>
</h2></div>
<p class="em2">
	明夏樹芳撰樹芳有棲眞志已著錄是編取厯代知名之人摭其一事一語近乎佛理者皆謂得力於禪學凡二百餘人至於韓愈程子周子朱子亦羅織入之姚江末派至明季而橫流士大夫無不以心學爲宗故有此援儒入墨之書以文飾其謬可謂附會不經前有萬曆六年顧憲成序憲成所見必不如是殆亦樹芳嫁名耳
</p>
<div class="section" id="title-23"><h2>
	長松茹退二卷<span class="jiazhu">浙江孫仰曾家藏本</span>
</h2></div>
<p class="em2">
	明釋可眞撰可眞字達觀吳江人世號紫柏大師始居蘇州楞嚴寺旣而遊大房石經進隋僧淨琬所藏佛舍利慈聖太后迎入宫中特賜紫伽黎俄以獄詞牽連論死著有茹退集是書乃其別撰語錄間及物理不盡爲釋氏之言惟其以茹退爲名殊不可解李日華六研齋筆記稱佛經以牛糞爲茹退其名甚新其自謙之詞歟然謙亦不應至此或別有取義也
</p>
<div class="section" id="title-24"><h2>
	吳都法乘十二卷<span class="jiazhu">兩淮鹽政採進本</span>
</h2></div>
<p class="em2">
	明周永年撰永年有鄧尉聖恩寺志已著錄是書皆輯吳中釋氏典故分十二篇
</p>
<div class="section" id="title-25"><h2>
	正宏集一卷<span class="jiazhu">編修周永年家藏本</span>
</h2></div>
<p class="em2">
	國朝釋本果撰本果字曠圜潮州靈山寺僧是編皆述唐僧大顚事迹而大旨主於誣韓愈皈依佛法以伸彼教首列寺圖次爲元大德辛丑僧了性所作大顚本傳次爲韓愈與大顚三書次爲歐陽修別傳跋次爲虞集別傳贊次爲諸家詩文而終以本果自跋據朱子韓文考異以與大顚書爲眞而陳振孫書錄解題力辨其僞且言其因仍方崧卿所編外集之誤然崧卿所作韓集舉正今尚有淳熙舊刻考其外集所列二十五篇之目實無此三書疑不能明也愈與大顚往返事見與孟簡書中而所傳大顚別傳即稱簡作其爲依托灼然可見韓文考異亦引之不知何所證驗考陳善捫蝨新話引宗門統要所載憲宗詰愈佛光及愈皈依大顚屢叅不悟事一一與此書相合宋史藝文志載宗門統要十卷僧宗永所撰蓋緇徒造作言語以復闢佛之讐不足爲怪至儒者亦采其說則未免可訝矣
</p>
<div class="section" id="title-26"><h2>
	南宋元明僧寳傳十五卷<span class="jiazhu">浙江巡撫採進本</span>
</h2></div>
<p class="em2">
	國朝釋目融撰其門人性磊補輯始自宋建炎丁未至國朝順治丁亥凡五百二十一年采錄共九十七人不載禪門宗系人自爲傳並係之以贊蓋續宋僧惠洪所撰僧寳傳也
</p>
<div class="section" id="title-27"><h2>
	現果隨錄一卷<span class="jiazhu">大學士英廉購進本</span>
</h2></div>
<p class="em2">
	國朝僧戒顯撰戒顯字悔堂順治間居杭州靈隱寺是編凡九十一則毎則附以論斷皆陳善惡之報而大旨歸於持戒奉佛懴除惡業仍彼教之說而已
</p>
<p class="em2">
	右釋家類十二部一百十七卷皆附存目
</p> 



</div></body></html>