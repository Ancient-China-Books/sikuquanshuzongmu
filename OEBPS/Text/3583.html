<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百六十八·集部二十一（別集類二十一）</title></head><body><div id="text">

<p>
<strong>欽定四庫全書總目卷一百六十八</strong>
</p>
<div class="section" id="title-0"><h1>
	集部二十一
</h1><hr/></div>
<div class="section" id="title-1"><h2>
	別集類二十一
</h2></div>
<div class="section" id="title-2"><h2>
	梅花道人遺墨二卷<span class="jiazhu">浙江鮑士恭家藏本</span>
</h2></div>
<p class="em2">
	元吳鎭撰鎭字仲圭自號梅花道人嘉興人嘉興志稱其卒於明洪武中考鎭自書墓碣稱生於至元十七年庚辰卒於至正十四年甲午則未嘗入明志爲舛誤又陳繼儒梅花庵集稱鎭自題墓碣爲梅花和尚之塔後扎木揚喇勒智<span class="jiazhu">原作楊璉眞伽今改正</span>所至椎冡燔槨獨鎭之墓疑爲僧塔遂舍去考扎木揚喇勒智發宋陵在至元甲申乙酉之間元史與癸辛雜識所記並同是時鎭方五六歲安有預題墓碣之事此好事者因鎭明於易數故神其說而未思歲月之顚舛繼儒摭以爲說亦疎謬也鎭以畫傳初不以文章見重而抗懷孤往窮餓不移胸次旣高吐屬自能拔俗舊無專集此本題曰遺墨乃其鄉人錢棻捃拾題畫之作薈稡成編其中如題竹詩陰凉生硯池葉葉秋可數東華客夢醒一片江南雨一篇考鎭杜門高隱終於魏塘足跡未至京師不應有東華客夢之句核以高士奇江村銷夏錄乃知爲鮮于樞詩鎭偶書之非其自作棻蓋未之詳審又鎭畫深自矜重不肯輕爲人作後來假名求售贋跡頗多亦往往有庸俗畫賈僞爲題識如題畫骷髏之沁園春詞無論厯代畫家從無畫及骷髏之事即詞中漏洩元陽爹娘搬販至今未休諸句鄙俚荒謬亦决非鎭之所爲又如嘉禾八景之酒泉子詞詞旣弇陋其序末乃稱梅花道人鎭頓首偶自作畫爲誰頓首耶即題竹佚句之我亦有亭深竹裏也思歸去聽秋聲亦字也字重叠而用鎭亦不應昧於字義如此凡斯之類棻皆一例編載未免失於决擇然僞本雖多眞跡亦在披沙簡金往往見寶要未可以糅雜之故一例廢斥之矣
</p>
<div class="section" id="title-3"><h2>
	玩齋集十卷拾遺一卷<span class="jiazhu">兩淮馬裕家藏本</span>
</h2></div>
<p class="em2">
	元貢師泰撰師泰字泰甫宣城人以國子生中江浙鄉試除泰和州判官薦充應奉翰林文字出爲紹興府推官復入翰林遷宣文閣授經郎至正十四年擢吏部侍郎除浙江都水庸田使尋拜禮部尚書調平江路總管張士誠據吳避之海上江浙行省丞相承制授參知政事二十年改戶部尚書命督海運二十二年召爲秘書卿道卒事蹟具元史本傳明嘉靖中李黙作是集跋云予在宣州諸生貢安國者爲言其先世禮部公流寓海寧時自名其里曰小桃源元命旣革宋學士景濂嘗過之公爲置酒飮夜分乃起就臥仰藥而斃顧嗣立元百家詩選則據其門人朱鐩所作紀年錄及揭汯所作墓誌載至正十六年正月張士誠陷平江公抱印隱居吳淞江上主釣臺山長吳景文家易姓名爲端木氏號戾契子喌喌翁二十六年卒於海寧寓舍證黙跋所紀之誣案明史宋濂傳濂乞假歸省在至元二十五年乙巳師泰沒於至元二十二年壬辰其時濂無由至海寧且太祖稱吳王在至正二十四年甲辰稱吳元年在二十七年丁未元順帝北趨上都在二十八年戊申七月是爲洪武元年師泰旣沒於壬寅尚在元亡前六年何以稱元命旣革此其後人之餙詞欲附於王蠋之節殊非事實嗣立疑之當矣師泰所著有友迂集余闕序之玩齋集黃溍序之東軒集程文序之又有奊𡔢集閩南集見於李國鳳之序其門人謝肅劉欽類爲一編總名曰玩齋集今未之見明天順間寧國守會稽沈性重加蒐輯得詩文六百五十三首釐爲十卷又補遺一卷其年譜之類别爲一卷附之是爲今本師泰本以政事傳而少承其父奎家學又從吳澄受業復與虞集揭傒斯游故文章亦具有原本其在元末足以凌厲一時詩格尤爲高雅虞楊范揭之後可謂挻然晚秀矣集中題陶淵明五柳圖絶句明詩別裁集以爲燕王篡位之後建文舊臣江右袁敬所作併記敬所本末甚詳今考明孫原禮所撰元音成於洪武甲子張中達爲之刋板在建文辛巳均在遜國以前而收入是詩題爲師泰所作則爲師泰之詩誤附會於敬所非敬所之詩誤竄入師泰集中明矣
</p>
<div class="section" id="title-4"><h2>
	羽庭集六卷<span class="jiazhu">永樂大典本</span>
</h2></div>
<p class="em2">
	元劉仁本撰仁本字德元天台人以進士乙科厯官温州路總管江浙行省左右司郎中時方國珍據有温台招延諸郡士大夫仁本入其幕中參預謀議國珍歲治海舟輸江淮之粟於大都仁本實司其事其所署省郎官蓋即元所授故集中諸作大都感慨阽危眷懷王室其從國珍蓋欲借其力以有爲徐圖興復亦如羅隱之仕吳越實心不忘唐觀其贈李員外自集慶回河南詩云漢兵早已定中華孫述猶鳴井底蛙於明祖顯然指斥其志可知厥後國珍兵敗仁本就擒抗節不撓至鞭背潰爛而死則仁本終始元人未嘗一日入明永樂大典題曰國朝劉仁本非其實也仁本學問淹雅工於吟詠多與趙俶謝理朱佑等唱和嘗治兵餘姚作雩詠亭於龍泉左麓仿彿蘭亭景物集一時文士修禊賦詩自爲之敘其文雖不見於集中而石刻今日猶存文采風流可以想見故所作皆淸雋絶俗不染塵氛其序記諸篇述方國珍與察罕通使及歲漕大都諸事多記傳所不載亦可補史闕原本久佚今就永樂大典所載以類編次釐爲詩四卷文二卷仍改題曰元劉仁本以存其眞焉
</p>
<div class="section" id="title-5"><h2>
	不繫舟漁集十六卷<span class="jiazhu">兩淮馬裕家藏本</span>
</h2></div>
<p class="em2">
	元陳高撰高字子上温州平陽人至正十四年進士授慶元路錄事未三年輒自免去平陽陷棄妻子往來閩浙間自號不繫舟漁者至正十六年浮海過山東謁河南王庫庫特穆爾<span class="jiazhu">原作擴廓鐡木兒今改正</span>於懷慶密論江南虚實庫庫特穆爾欲官之會疾作卒蓋當國祚阽危猶力謀匡復明太祖稱王保保眞男子<span class="jiazhu">即庫庫特穆爾</span>如高者事雖不就其志亦不愧王保保矣不但詩之足傳也明洪武初蘇伯衡訪其遺集釐定成編題曰子上存稿此本題不繫舟漁集不知何人所改文格頗雅潔詩惟七言古體不擅場絶句亦不甚經意其五言古體源出陶潛近體律詩格從杜甫面目稍別而神思不遠亦元季之錚錚者矣元又有嘉定僧祖柏其詩亦名不繫舟集見顧嗣立元詩選集中有題倪瓚芝秀圖詩蓋與高同時然其詩不及高遠甚今未見其本以集名相亂附著其異於此庶來者無疑焉
</p>
<div class="section" id="title-6"><h2>
	居竹軒集四卷<span class="jiazhu">浙江鮑士恭家藏本</span>
</h2></div>
<p class="em2">
	元成延珪撰廷珪字原常一字元章又字禮執揚州人好學不求仕進惟以吟咏自娛奉母居市㕓植竹庭院間頗有山林意趣因扁其燕息之所曰居竹軒晚遭世亂避地吳中踪跡多在松江故集中有欲卜居海上之作後竟歿於雲間其年蓋已七十餘矣此集乃其友郜肅劉欽搜輯遺稿所刋也廷珪與河東張翥爲忘年交其詩音律體製多得法於翥而聲價亦與翥相亞觀詩中所載酬答者如楊維禎危素楊基李黼余闕張雨倪瓚皆一代勝流而黼與闕之忠義瓚之孤僻尤非標榜聲氣之輩其傾例於廷珪必有所以取之矣劉欽稱廷珪五言務自然不事雕劌七言律最爲工深合唐人之體今觀其七言古詩亦頗遒麗惟五言古詩竟無一篇似不應全卷遺佚或自知此體不擅長遂不復作亦如宋无之翠寒集歟
</p>
<div class="section" id="title-7"><h2>
	句曲外史集三卷補遺三卷集外詩一卷<span class="jiazhu">浙江鮑土恭家藏本</span>
</h2></div>
<p class="em2">
	元張雨撰雨有元品錄已著錄其平生詩文嘗手錄成帙然當時未及刋板故零縑斷素賞鑒家多傳其墨迹而集則無傳明成化間姚綬始購得其稿嘉靖甲午陳應符始釐爲三卷校讐付刋而以劉基所作墓誌姚綬所作小傳附之崇禎中常熟毛晉復取烏程閔元衢所錄佚詩爲補遺三卷附以同時酬贈之作晉又與甥馮武捜得雨集外詩若干首續刻於後仍以徐世達原序冠於簡端者即此本也雨詩文豪邁灑落體格遒上早年及識趙孟頫晚年猶及見倪瓚顧阿瑛楊維禎中間如虞集范梈袁桷黃溍諸人皆以方外之交深相投契故耳濡目染具有典型雖託迹黃冠而談藝之家位置於文士之列不復以異敎視之厥有由矣
</p>
<div class="section" id="title-8"><h2>
	僑吳集十二卷<span class="jiazhu">兩淮馬裕家藏本</span>
</h2></div>
<p class="em2">
	元鄭元祐撰元祐有遂昌雜錄已著錄元祐家本遂昌徙於錢塘而流寓平江凡四十年爲時最久故其集名以僑吳實則杭州所作亦在其内蓋從其多者言之也集本其晚年所定以授謝徽今此本後有弘治丙辰張習跋乃稱元祐本有遂昌山人集與僑吳集多繁蕪重出因通錄之得詩文之精純者併爲十二卷仍名僑吳集用梓以傳則此本爲習所重訂非元祐手編之本矣凡文六卷詩六卷其中與張德常書有僕贊郡無補嘗移檇李之語而蘇大年所作墓誌盧熊蘇州府志皆稱元祐以大府薦兩爲校官不言嘗爲他職與元祐仕履不合豈代人所作失於標註耶其文頗疎宕有氣詩亦蒼古蓋元祐生於至元之末猶及見咸淳遺老中間又得見虞集諸人得其緒論末年所與游者亦皆顧阿瑛倪瓚張雨之流互相薰染其氣韻不同固亦有自來矣
</p>
<div class="section" id="title-9"><h2>
	詠物詩一卷<span class="jiazhu">浙江鮑士恭家藏本</span>
</h2></div>
<p class="em2">
	元謝宗可撰宗可自稱金陵人其始末無考相傳爲元人故顧嗣立元百家詩選錄是編於戊集之末亦不知其當何代也昔屈原頌橘荀況賦蠶詠物之作萌芽於是然特賦家流耳漢武之天馬班固之白雉寶鼎亦皆因事抒文非主於刻畫一物其托物寄懐見於詩篇者蔡邕詠庭前若榴其始見也沿及六朝此風漸盛王融謝朓至以唱和相高而大致多主於隸事唐宋兩朝則作者蔚起不可以屈指計矣其特出者杜甫之比興深微蘇軾黃庭堅之譬喻奇巧皆挻出衆流其餘則唐尚形容宋參議論而寄情寓諷旁見側出於其中其大較也中間如雍鷺鷥崔鴛鴦鄭鷓鴣各以摹寫之工得名當世而宋代謝蝴蝶等遂一題衍至百首但以得句相誇不必緣情而作於是別岐爲詩家小品而詠物之變極矣宗可此編凡一百六首皆七言律詩如不詠燕蝶而詠睡燕睡蝶不詠雁鶯而詠雁字鶯梭其標題亦皆纎仄蓋沿雍陶諸人之波而彌趨於新巧瞿宗吉歸田詩話曰謝宗可百詠詩世多傳誦除定馬燈蓮葉舟混堂睡燕數篇難得全首佳者其說信然然四詩亦非高作顧嗣立錄其四十首又摘其警句二十聯其中如筆陳之怒捲龍蛇雲霧泣長驅風雨鬼神驚則傷於粗豪螳螂簮之鬢雪冷侵霜斧落髮雲低壓翠裳空則傷於凑砌特以格調雖卑才思尚艷詩教廣大宜無所不有元人舊帙姑存之備一體耳歸田詩話又曰曩見邱彦能誦宗可賣花聲詩一首百詠中不載蓋性旣喜此一格則隨事成吟非作此一集而絶筆彦能所誦殆出於此集旣成之後歟
</p>
<div class="section" id="title-10"><h2>
	鹿皮子集四卷<span class="jiazhu">兩淮馬裕家藏本</span>
</h2></div>
<p class="em2">
	元陳樵撰樵字居采婺州東陽人至正中遭亂不仕遁居圁谷毎衣鹿皮因自號鹿皮子考所作北山別業詩三十八首備水石花竹之趣則亦顧阿瑛倪瓚之流非窮鄉苦寒之士也鄭善夫經世要言稱其經學爲獨到然所稱神所知者謂之智實慈湖之緒餘而姚江之先導論其所長當仍在文章是集題曰盧聯子友編其古賦落落有奇氣詩古體五言勝七言近體七言勝五言大抵七言古體學温庭筠以幽艷爲宗七言近體學陸龜蒙而琱削往往太甚如春在地中常不死月行天盡又飛來之類則傷於粗俗詩無獺髓痕猶在夢有鸞膠斷若何之類則傷於纎巧顧嗣立元詩選乃標爲佳句列於小傳之内殊失別裁又古詩用韻多以眞諄臻侵同用沿吳棫韻補之謬註殊乖古法近體多以支脂之微齊通押蓋亦誤信吳棫之說夫詩各有體裁韻亦各有界限旣僻於復古自可竟作古詩何必更作今體旣作今體而又不用今韻則驢非驢馬非馬龜兹王所謂驘矣是皆賢智之過亦不必曲爲樵諱也
</p>
<div class="section" id="title-11"><h2>
	林外野言二卷<span class="jiazhu">浙江鮑士恭家藏本</span>
</h2></div>
<p class="em2">
	元郭翼撰翼有雪履齋筆記已著錄翼學問博洽旣老不得志偃蹇學官惟刻意於詩古文嘗自號東郭生又稱野翁而名所著集曰林外野言今所傳本凡二卷附與顧阿瑛書一篇考玉山名勝乾坤淸氣諸集所錄翼詩不見此集者尚多又如題劉龍洲墓道道士游武當諸詩又皆別見吕誠集疑或後人重編故多所舛漏未必即翼手定之稿也翼從楊維楨遊詩頗近其流派其間如望夫石精衛詞諸篇皆用鐡厓樂府體尤爲酷似要其筆力挺勁絶無懦響在元季詩人中可謂矯然特出者矣
</p>
<div class="section" id="title-12"><h2>
	傲軒吟稿一卷<span class="jiazhu">浙江鮑士恭家藏本</span>
</h2></div>
<p class="em2">
	元胡天游撰天游名乘龍以字行號松竹主人又號傲軒岳州平江人當元季之亂隱居不仕邑人艾科爲作傳稱使天假其年遇明太祖必爲劉基宋濂則沒於順帝末年也其集兵燹之餘僅存十一傳稱其七歲能詩已具作者風力名籍籍一世視伯生子昻不輸一籌今觀所作大都悲壯激烈而頗病粗豪非惟未足抗虞集亦未足以敵趙孟頫傳所稱者殊過然長歌慷慨之中能發乎情止乎禮義身處末季惓惓然想見太平猶有詩人忠厚之遺其在元季要亦不失爲作者也集中陌上花詩小序誤以錢鏐爲梁元帝頗爲乖舛蓋興酣落筆記憶偶疎庾信桂華之語誤讀漢書王維埀楊之句訛解莊子取其大端則小疵可畧論古人者正不在尋章摘句間矣
</p>
<div class="section" id="title-13"><h2>
	師山文集八卷遺文五卷附錄一卷<span class="jiazhu">安徽巡撫採進本</span>
</h2></div>
<p class="em2">
	元鄭玉撰玉有春秋闕疑已著錄是編文集八卷前有至正丁亥程文序又有至正庚寅玉自序蓋即玉所自編惟序稱名曰餘力稿以見吾學之不專於文詞則集名似後人追改然王禕序及楊士奇跋已皆稱師山集則初刻時已改名矣遺文五卷不知何人所編程敏政跋玉釣臺詩卷稱其裔孫虬裝潢成冊張駿和敏政詩跋亦稱玉裔孫鯨虬皆能詩其或出虬等之手歟附錄一卷則當時酧贈詩文及後人題詠也玉自序謂韓柳歐蘇塗天下之耳目置斯民於無聞見之地道之不明文章障之道之不行文章尼之其與洪君實書又力詆唐皇甫湜其言殊妄汪克寛作玉行狀稱其文以正大剛直之氣發爲雄渾警拔之詞感慨頓挫簡潔純粹然紀事樸實不爲雕鏤鍜鍊跌宕怪神之作出入馬遷班固而根之以六經之至理其推尊亦太過然玉學術本醇克寛所謂大抵主於明正道扶世教者其論不誣其文皆雅潔不支歐陽元所謂嚴而有法者<span class="jiazhu">案元此語亦見克寛誌中</span>亦爲不愧其送葛子熙序稱陸子之質高明故好簡易朱子之質篤實故好邃密所入之途有不同及其至也三綱五常仁義道德豈有不同者哉况同是堯舜同非桀紂同尊周孔同排釋老同以天理爲公同以人欲爲私大本達道無有不同者學者不求其所以同惟求其所以異此豈善學聖賢者哉又與汪眞卿書稱朱子盡取羣賢之書析其同異歸之至當使吾道在宇宙如青天白日萬象燦然莫不畢見然自是以來三尺之童即談忠恕目未識丁亦聞性與天道一變而爲口耳之弊蓋古人之學以所到之深淺爲所見之高下所言皆實事今人之學所見雖遠而皆空言此豈朱子畢盡精微以教世之意哉其言皆辨别眞僞洞見癥結無講學家門戶之見知其授命成仁搘拄名教不自剽竊語錄中來矣
</p>
<div class="section" id="title-14"><h2>
	友石山人遺稿一卷<span class="jiazhu">編修汪如藻家藏本</span>
</h2></div>
<p class="em2">
	元王翰撰翰字用文其先西夏人元初從下江淮授領兵千戶鎭廬州因家焉翰少襲爵有能名累遷江西福建行省郎中陳友定留居幕府表授潮州路總管兼督循梅惠三州友定敗浮海抵交趾不果屏居永福之觀獵山著黃冠服者十一年洪武間辟書再至翰以㓜子偁托其故人吳海遂自引決翰本將家子志匡時難不幸遭宗邦顚沛其慷慨激烈之氣往往托之聲詩故雖篇什無多而沈鬰頓挫凛然足見其志節如題畫葵花云憐渠自是無情物猶解傾心向太陽送陳仲實還潮陽云歸去故人如有問春山從此蕨薇多大都憔悴行吟不忘故國其絶命詩云昔在潮陽我欲死崇嗣如絲我無子彼時我死作忠臣覆祀絶宗良可恥今年辟書親到門丁男屋下三人存寸刃在手顧不惜一死却了君親恩蓋翰於死生之際明决如此亦可知其志之素定也顧嗣立元詩選僅載翰詩二十七首此本乃其子偁所輯凡諸體詩八十四首前有陳仲述序後附誌銘表詞等七篇皆吳海所作也
</p>
<div class="section" id="title-15"><h2>
	聞過齋集八卷<span class="jiazhu">兩淮鹽政採進本</span>
</h2></div>
<p class="em2">
	元吳海撰海字朝宗閩縣人至正末遭逢兵亂絶意仕進明洪武初守臣欲薦諸朝力辭得免旣而徵詣史局亦力辭不赴事迹具明史隱逸傳是集爲其門人王偁所編初海與永福王翰善元亡之後海以翰嘗仕元勸以死節而自撫其遺孤教之成立即偁是也史稱其文嚴整典雅一歸諸理又載海嘗言楊墨釋老聖道之賊管商申韓治道之賊稗官野乘正史之賊支詞艷說文章之賊上之人宜勅通經大臣會諸儒定其品目頒之天下民間非此不得輙藏坊肆不得輙鬻云云雖持論少狹非古人兼資博攷之義然其宗旨之正亦於此可見矣其題曰聞過齋者海平生虚懷樂善有規過者欣然立改嘗以聞過名其齋偁因以名其集云
</p>
<div class="section" id="title-16"><h2>
	學言詩稿六卷<span class="jiazhu">江西巡撫採進本</span>
</h2></div>
<p class="em2">
	元吳當撰當字伯尚崇仁人澄之孫也以蔭授萬億四庫照磨薦爲國子助教預修宋遼金三史除翰林修撰累遷直學士江南兵起拜江西肅政廉訪使左遷撫州路總管旋罷歸後復擢江西行省參知政事未上官而陳友諒已陷江西遂遯迹不出友諒遺人召之當堅臥以死自誓舁牀載送江州拘留一年終不屈友諒滅乃免洪武初復迫致之見太祖長揖不拜竟得放歸隱居吉水之谷坪完節以終所著有周禮纂言今已佚惟此集存原本九卷明崇仁知縣新安葉良貴所刋此本六卷則國朝臨川李紱重刋所併也澄於元代致位通顯號曰大儒然實宋咸淳鄉貢士岀處之間猶不免責備於賢者當不受僣竊之辟則高於張憲諸人乃天下已定仍不降禮於萬乘尤在楊維楨諸人上蓋死生久付之度外其不爲謝枋得者特天幸耳有元遺老當其最矯矯乎其詩風格遒健忠義之氣凛凛如生亦元季之翹楚顧嗣立元百家詩僅摭其潯陽舟中詩三首送樊秀才詩一首附澄草廬集末其殆未見此本歟
</p>
<div class="section" id="title-17"><h2>
	北郭集六卷補遺一卷<span class="jiazhu">浙江鮑士恭家藏本</span>
</h2></div>
<p class="em2">
	元許恕撰恕字如心江陰人至正中薦授澄江書院山長旋棄去會天下已亂乃遁跡賣藥於海上與山僧野人爲侣善自晦匿罕相識者故徴召不及至洪武甲寅乃卒是集其子禮部主事節所輯范餘慶跋稱其後張簡編爲七卷今考定原本爲六卷是今本六卷乃其原數顧嗣立元詩選云所著北郭集十卷或十字七字字畫相近而誤歟集中每卷之首皆題五七言古一行其實乃古體近體雜編殊不可解疑或傳錄者所妄加補遺卷内附錄其子節詩六首孫輅詩二首又許穆詩二首許雲詩一首則其族孫裔所續入也恕詩格力頗遒往往意境沈鬱而音節高朗無元季靡靡之音近體頗似陳與義或其所宗法者在簡齋集耶中多愁苦之詞然如偶成詩之一逕豆苗綠獨行溪水西繁露墜叢竹新流漲芳堤偶與樵者語忽聞幽鳥啼云云亦未嘗不翛然淸遠蓋遭逢䘮亂故哀怨獨深有不能率其恬夷之素者矣
</p>
<div class="section" id="title-18"><h2>
	玉笥集十卷<span class="jiazhu">浙江鮑士恭家藏本</span>
</h2></div>
<p class="em2">
	元張憲撰憲字思廉山陰人家玉笥山因以爲號少負才不羈晚爲張士誠所招署太尉府參謀稍遷樞密院都事元亡後變姓名寄食僧寺以歿明史文苑傳附載陶宗儀傳末然二人岀處不同非氣類也是集卷首有同時楊維楨周砥戴良及成化初安成劉釪四序又孫大雅玉笥生傳一篇楊基玉笥生傳書後一篇其平生事狀尚畧具其梗槩憲早歲入元都所作紅騮馬歌酬海一漚諸篇皆在集中奇氣鬱勃頗有志於功名後從淮張之招非其本願故其枕上感興詩云拓疆良在念擇木詎忘靦嘉猷固久抱忠憤欲誰展蓋初同王粲之依劉晚類韋莊之仕蜀亦自知所託非人而貧賤銜恩不能自拔讀其詞可以知其志矣憲學詩於楊維楨維楨許其獨能古樂府今集中樂府琴操凡五卷皆頗得維楨之體其他感時懷古諸作類多磊落骯髒豪氣坌涌詩末間附評語蓋亦維楨所點定云
</p>
<div class="section" id="title-19"><h2>
	靑村遺稿一卷<span class="jiazhu">浙江巡撫採進本</span>
</h2></div>
<p class="em2">
	元金涓撰涓字德原義烏人本姓劉先世避吳越王錢鏐嫌名改爲金氏初受經於許謙又學文章於黃溍嘗爲虞集柳貫所知交薦於朝皆辭不赴明初州郡辟召亦堅拒不起竟教授鄉里以終所著有湖西靑村二集共四十卷兵燹不存嘉靖中其六世孫魁始掇拾散亡編爲此本魁子江始刋板印行以所存無幾非涓手定之原集故題曰遺稿涓於宋濂王禕爲同學禕贈涓詩有惜哉承平世遺此磊落姿句頗嗟其沉晦而涓送李子威之金陵詩云若見潛溪宋夫子勿云江漢有扁舟乃深慮其薦達志趣頗高然其詩則不出江湖舊派摹寫山林篇篇一律殊未爲超詣觀集中有錢塘行在一篇以元統至正間人何至指錢塘爲行在知由躭玩宋末諸集以習熟而誤沿舊語矣特以託意蕭閒不待矯語淸高自無俗韻又恬於仕宦疎散寡營亦無所怨尤故品格終在江湖詩上耳詩道關乎性情此亦一證矣
</p>
<div class="section" id="title-20"><h2>
	丁鶴年集一卷<span class="jiazhu">直隸總督採進木</span>
</h2></div>
<p class="em2">
	元丁鶴年撰鶴年字亦曰鶴年蓋用孟浩然字浩然例也色目人本世家子遭亂不求仕宦篤尚志操兼以孝聞烏斯道戴良爲作傳皆以申屠蟠擬之元亡避地四明後歸老武昌山中明史文苑傳附見戴良傳末其詩本名海巢集此本題丁鶴年先生集不知何人所編末附有鶴年長兄淛東僉事都元帥吉雅摩迪音<span class="jiazhu">原作吉雅謨丁今改正</span>詩九首次兄翰林應奉阿里沙詩三首又鶴年表兄樊川吳維善詩五首亦不知何人所續入也鶴年旣絶意於功名惟覃思吟咏故所得頗深尤長於五七言近體往往沉鬱頓挫逼近古人無元季纎靡之習至順帝北狩以後興亡之感一託於詩悱惻纒綿眷眷然不忘故國瞿宗吉歸田詩話所稱行踪不異梟東徙心事惟隨雁北飛句及逃禪室與蘇生話舊一篇可以知其素志宗吉又稱其梧竹軒詩謂其時作者已滿卷此詩一出皆爲歛衽今考其詩中二聯堆砌無味徒以起二句用鳳凰事以栖梧桐食竹實關合末二句用蔡邕事以焦尾桐柯亭竹關合頗爲工巧耳以是求鶴年之詩失之遠矣
</p>
<div class="section" id="title-21"><h2>
	貞素齋集八卷附錄一卷又北莊遺稿一卷<span class="jiazhu">浙江鮑士恭家藏本</span>
</h2></div>
<p class="em2">
	元舒頔撰頔字道原績溪人至元丁丑江東憲使辟爲貴池教諭秩滿調丹徒至正庚寅轉台州路儒學正以道梗不赴歸隱山中明興屢召不出名所居曰貞素齋著自守之志也所著有古淡稿華陽集今皆不傳此本乃嘉靖中其曾孫旭元孫孔昭等所輯績溪知縣遂寧趙春所刋其文章頗有法律詩則縱橫排宕不尚纎巧組織之習七言古體尤爲擅場卷首有頔自序及自作小傳均以陶潛自比而其文乃多頌明功德蓋元綱失馭海水羣飛有德者興人歸天與原無所容其怨尤特遺老孤臣義存故主自抱其區區之志耳頔不忘舊國之恩爲出處之正不掩新朝之美亦是非之公固未可與劇秦美新一例而論也附錄一卷載俞希魯唐仲實等所作銘記數篇北莊遺稿一卷則頔弟遠遜遺詩亦孔昭等所採入今併仍其舊錄之焉
</p>
<div class="section" id="title-22"><h2>
	一山文集九卷<span class="jiazhu">兩淮馬裕家藏本</span>
</h2></div>
<p class="em2">
	元李繼本撰繼本名延興以字行東安人占籍北平登至正十七年進士授太常奉禮兼翰林檢討考其代雄縣知縣所作禱雨文内稱洪武二十七年則其人明初尚存矣此集前有李敏序稱爲其子方曙方煦所輯而景泰中黎公頴序則曰其孫容城教諭伸所編意其父子相繼爲之歟朱彝尊明詩綜蒐羅最備獨未錄是集殆以未仕於明故與楊維楨諸人一例不載顧嗣立元百家詩選亦未收入則疑流傳頗少嗣立偶未見也其詩文俊偉疏達能不失前人規範長歌縱橫磊落尤爲擅場中有學李白不成流爲盧仝馬異格調者好奇之弊其失不免獷而野然愈於翦紅刻翠以詞爲詩者多矣
</p>
<div class="section" id="title-23"><h2>
	江月松風集十二卷<span class="jiazhu">山東巡撫採進本</span>
</h2></div>
<p class="em2">
	元錢維善撰維善字思復自號心白道人錢塘人領至正元年鄉薦官至儒學副提舉張士誠據吳退隱吳江之筒川又移居華亭明洪武初卒維善初應鄉試時題曰羅刹江賦鎖院三千人不知所出獨維善引枚乘七發證錢唐之曲江即羅刹江大爲主司所稱由是知名其作西湖竹枝詞乃稱斷橋曰段家橋爲瞿宗範所譏並見瞿宗吉歸田詩話然考證之疎密與吟咏之工拙各自一事不以地理之偶誤病及其詩也其集在明不甚顯故焦竑撰國史經籍志收元人詩集頗夥而維善所作不著錄其傳於世者惟賴良大雅集所錄詩九首而已此本初爲維善手書眞蹟藏於練川陸氏家後歸嘉興曹溶康熙中金侃於溶家抄得又以甫里許氏藏本較其異同始行於世顧嗣立元詩選所錄即據此本採入者也前有陳旅序稱其妥適淸蒨娓娓乎有唐人之流風品題頗當又有至元五年淳安夏溥序以宋末四靈指爲晚唐之人紕謬殊甚今惟錄旅序以弁首溥序則削不載焉
</p>
<div class="section" id="title-24"><h2>
	龜巢集十七卷<span class="jiazhu">編修汪如藻家藏本</span>
</h2></div>
<p class="em2">
	元謝應芳撰應芳有思賢錄已著錄集一卷爲賦二卷至五卷爲詩六卷至十一卷爲雜文十二卷爲詩餘十三卷至十五卷又爲雜文十六卷十七卷又爲詩編次頗爲無緒疑後人傳寫亂其舊第抑或本爲前集十二卷後集五卷一則先詩而後文一則先文而後詩傳寫誤併爲一集故參錯如是也史稱其詩文雅麗醖藉今集中詩頗雅潔文則多應酬之作然其中如上周郎中論五事啟上奉使宣撫書與王氏諸子書上周參政正風俗書上何太守書上武進樊大尹書與林掌諭請建先賢祠書皆有關於國計民生人心風俗非徒以筆墨爲物役者史稱其年益高學行益邵達官縉紳過郡者必訪其廬應芳布衣韋帶與之抗禮議論必關世教切民隠蓋不誣焉
</p>
<div class="section" id="title-25"><h2>
	石初集十七卷<span class="jiazhu">浙江鮑士恭家藏本</span>
</h2></div>
<p class="em2">
	元周霆震撰霆震字亨遠安成人以先世居石門田西自號石田子初省其文則曰石初早年刻意學問多從宋諸遺老游得其緒論延祐中行科舉法再試不售遂杜門專意詩古文是集爲廬陵晏璧所編集後行狀誌銘之屬亦璧所附也霆震生於前至元二十九年壬辰卒於明洪武二十年巳未年八十有八親見元代之盛又親見元代之亡故其詩憂時傷亂感憤至深如二月十六日靑兵逼城古金城謠李潯陽死節歌兵前鼓農謠杜鵑行過玉城砦城關西郡城高人食人延平龍劍歌寇至雜咏寇自北來軍中苦樂謠宿州歌諸篇並敘述亂離沉痛酸楚使異代尚如見其情狀昔汪元量水雲集論者謂宋末之詩史霆震此集其亦元末之詩史歟
</p>
<div class="section" id="title-26"><h2>
	山窻餘稿一卷<span class="jiazhu">浙江鮑士恭家藏本</span>
</h2></div>
<p class="em2">
	元甘復撰復字克敬餘干人其詩源出於張翥雖不及翥之才力富徤諸體兼備而風懷澄澹意境翛然五言古體綽有韋柳之遺其格韻乃似在翥上蓋才有所偏長詣有所獨至也元亡之後遁跡以終著作散佚僅存手墨於同里趙石蒲家明成化中石蒲之孫琥始爲繕錄開雕復見於世雖零篇斷簡所剩無多而詩格文筆一一高潔疑復當日自擇其最得意者手錄此帙故篇篇率有可觀轉勝於珠礫雜陳務盈卷帙徒供覆瓿者矣顧嗣立元詩選稱琥刻是編劉憲爲序此本僅有琥跋不載憲序蓋刋板散失之後輾轉傳鈔佚之矣然復集自足傳亦不以序之有無爲輕重也
</p>
<div class="section" id="title-27"><h2>
	梧溪集七卷<span class="jiazhu">浙江鮑士恭家藏本</span>
</h2></div>
<p class="em2">
	元王逢撰逢字原吉自稱席帽山人江陰人當至正間被薦不就避地吳淞江築室上海之烏涇適張氏據吳東南之士咸爲之用逢獨高蹈遠引及洪武初徵召甚廹又以老疾辭明史文苑傳附載於戴良傳中以二人皆義不負元者也逢少學詩於陳漢卿得虞集之傳才氣宏敞而不失謹嚴集中載宋元之際忠孝節義之事甚備每作小序以標其崖畧足補史傳所未及蓋其微意所寓也是詩傳本差稀王士禎屬其鄉人楊名時訪得明末江陰老儒周榮起手錄本乃盛傳於世榮起號硯農究心六書毛晉汲古閣刋板多其所校蓋亦好古之士云
</p>
<div class="section" id="title-28"><h2>
	吾吾類稿三卷<span class="jiazhu">永樂大典本</span>
</h2></div>
<p class="em2">
	元吳臯撰臯元史無傳志乘亦失載其姓名獨永樂大典各韻中頗採錄其詩文題作吳舜舉吾吾類稿又别收胡居敬等原序三篇畧具行履知其爲臨川人乃宋丞相吳潛諸孫早游吳澂之門嘗官臨江路儒學教授元亡後抗志不出遯迹以終而不著其名惟王圻續文獻通考載有吳臯吾吾類稿之目而集中祝文亦有臯忝游宦語知臯爲其名舜舉乃其字也臯工於韻語所作大都以朴澹爲主不涉元末佻巧纎靡之習詩中紀年多有庚寅壬辰及癸卯甲辰等歲名時值至正之季盜賊縱橫目擊艱危每深憂憤如和劉聞廷擬古十章反覆於國步將傾藩維弛節而繼之以堂堂潯陽守重義知所本云云特表李黼之忠烈以激厲當時其志有可憫者雖其骨格未堅尚不能抗行古作者而纒綿悱惻要不失變雅之遺意焉集佚已久顧嗣立元詩選蒐羅最廣亦闕而不載今從永樂大典裒輯共得詩一百二十餘首釐爲三卷其雜文十餘首亦附於後備考核焉
</p>
<div class="section" id="title-29"><h2>
	樵雲獨唱六卷<span class="jiazhu">浙江鮑士恭家藏本</span>
</h2></div>
<p class="em2">
	元葉顒撰顒字景南金華人志行高潔結廬城山東隅名其地曰雲𩕢自號雲𩕢天民是集乃其孫雍所編前有自序謂薪桂老而雲山高寒音調古而巖谷絶響故名曰樵雲獨唱序凡二篇皆題至正甲午而集中多載入明詩且後篇乃明興後語疑原本後篇未著年月傳冩者誤以前篇年月補入也顧嗣立元詩選載葉樵雲顒字伯愷洪武中登進士官行人司副免歸按集中挽琳荆山上人云大德庚子春生我及此公以年計之當洪武戊申景南年六十有九矣其獨樂歌云屈指今年七十五集中詩皆高曠之言絶無及仕宦者袁布政凱序云使先生後生數年際我朝之明盛與一時俊乂並列庶職其事業必有可觀惜其不然而徒於言語文字間見之其志不亦可哀乎袁序作於成化間不應有誤元詩選所引未知何所據也又震澤編載東山葉顒字伯昂嘗以鄉貢爲和靖書院山長則又一同名姓者耳云云其辨甚明案太學題名碑建文庚辰科有葉顒亦金華人庚辰爲建文三年革除以後稱洪武三十三年元詩選所引當必因此而訛嗣立特未之詳考也其詩冩閒適之懷頗有流於頽唐者而胸次超然殊有自得之趣天機所到固不必以䋲削求矣
</p>
<div class="section" id="title-30"><h2>
	桐山老農文集四卷<span class="jiazhu">浙江范懋柱家天一閣藏本</span>
</h2></div>
<p class="em2">
	元魯貞撰貞字起元自號曰桐山老農開化人集中萬靑軒記自稱曲阜人蓋曲阜其祖貫也是集凡文三卷詩一卷凡元代所作皆題至正年號其入明以後惟題甲子殆亦栗里之遺意詩不出元末之格且間有累句殊非所長其文亦聞見頗狹或失考正如武安王廟記迎神詞中有蘭佩下兮桂旗揚乘赤兔兮從周倉句考周倉之名不見史傳是直以委巷俚語鐫刻金石殊乖大雅然人品旣高胸懷夷曠一切塵容俗狀無由入其筆端故稱臆而談自饒淸韵譬諸深山幽谷老栢蒼松雖不中䋲規而天然有出塵之意其故正不在語言文字間矣
</p>
<div class="section" id="title-31"><h2>
	靜思集十卷<span class="jiazhu">浙江鮑士恭家藏本</span>
</h2></div>
<p class="em2">
	元郭鈺撰鈺字彦章吉水人江西通志稱其元末遭亂隱居不仕明初以茂才徴辭疾不就集首有洪武二年廬陵羅大已序亦稱其有經濟能自守今按集中有辛亥秋詔舉秀才余以耳聾足躄縣司逼迫非情因成短句一詩辛亥爲洪武四年又在作序後二年則所謂能自守者信矣又癸丑首正詩中有盲廢倦題新甲子醉來謾說舊山川貞元朝士今誰在東郭先生每自憐之句是其不忘故國抗跡行吟志操可以槩見又有乙卯新元六十生辰詩則其入明已八年矣跡其生平大抵轉側兵戈流離道路目擊時事阽危之狀故見諸吟咏者每多愁苦之詞如悲廬陵悲武昌諸篇慷慨激昻於元末盜賊殘破郡邑事實言之確鑿尤足裨史傳之闕其遺集本藏於家嘉靖間羅洪先始爲序而傳之而其孫廷詔等不知編次之法前後舛錯殊無義例以行世旣久今亦姑仍其舊錄之云爾
</p>
<div class="section" id="title-32"><h2>
	九靈山房集三十卷<span class="jiazhu">兩江總督採進本</span>
</h2></div>
<p class="em2">
	元戴良撰良字叔能浦江人嘗學文於柳貫黃溍吳萊學詩於余闕明史文苑傳明太祖初定金華時用爲學正良棄官逃去至正辛丑順帝用薦者言授淮南江北等處行中書省儒學提舉後至吳中依張士誠知士誠不足與謀挈家浮海至膠州欲間道歸庫庫軍庫庫即世所稱王保保百戰以圖恢復者也會道梗不達僑居昌樂洪武六年南還變姓名隱四明山十五年徵入京欲官之以老疾辭太祖怒羈留不釋次年四月卒於京師然迄未食明祿也良世居金華九靈山下故自號九靈山人其集曰山居稿曰吳游稿曰鄞遊稿曰越遊稿跋又云集外有和陶詩一卷今檢集中越遊稿内已有和陶詩一卷而其門人趙友同所作墓誌亦云和陶詩一卷九靈集三十卷不在集目之内或本别有和陶詩一卷而爲後人合併於集中者未可知也良詩風骨高秀迥出一時睠懷宗國慷慨激烈發爲吟咏多磊落抑塞之音故其自贊謂歌黍離麥秀之詩詠剩水殘山之句蘇伯衡贊其畫像亦謂其跋涉道途如子房之報韓其彷徨山澤如正則之自放云
</p>
<div class="section" id="title-33"><h2>
	灤京襍詠一卷<span class="jiazhu">浙江鮑士恭家藏本</span>
</h2></div>
<p class="em2">
	元楊允孚撰允孚字和吉吉水人其始末未詳惟集後羅大已跋稱楊君以布衣襆被歲走萬里窮西北之勝凡山川物産典章風俗無不以詠歌記之則允孚似未登仕版者然第四十九首註稱每湯羊一膳具數十六餐餘必賜左右大臣日以爲常予嘗職賜故悉其詳云云則亦順帝時尚食供奉之官非游士矣又末數首中一則曰宫監何年百念消冠簮驚見髻蕭蕭挑燈細說前朝事客子朱顔一夕凋一則曰强欲澆愁酒一巵解鞍閒看古祠碑居庸千載興亡事惟有中天月色知一則曰試將往事記從頭老鬢征衫總是愁天上人間今又昔灤河珍重水長流則是集蓋作於入明之後故羅大已序有兵燹所過莽爲邱墟回視曩遊慨然永嘆語也其詩凡一百八首題曰百詠蓋舉成數其曰灤京者以灤河逕上都城南故元時亦有此稱詩中所記元一代避暑行幸之典多史所未詳其詩下自註亦皆賅悉蓋其體本王建宮詞而故宫禾黍之感則與孟元老之東京夢華錄吳自牧之夢梁錄周密之武林舊事同一用意矣
</p>
<div class="section" id="title-34"><h2>
	雲陽集十卷<span class="jiazhu">浙江鮑士恭家藏本</span>
</h2></div>
<p class="em2">
	元李祁撰祁字一初别號希蘧茶陵人元統元年進士除應奉翰林文字改授婺源州同知遷江浙儒學副提舉以母憂解職會天下已亂遂隱永新山中元亡自稱不二心老人年七十餘乃卒祁爲詩冲融和平自合節族文章亦雅潔有法其初登第也元制以漢人南人爲左榜蒙古色目人爲右榜<span class="jiazhu">案元制尚右故元史梁增傳稱諭安南以新朝尚右之禮蒙古色目人爲右榜以此</span>祁爲左榜第二人其右榜第二人則余闕也後闕死節而祁獨轉側兵戈間嘗爲闕序青陽集以不得乘一障効死如廷心爲恨又稱世之貪生畏死甘就屈辱靦然以面目視人者斯文之䘮益掃地盡矣蓋與闕雖出處稍殊死生各異而其惓惓故主義不負元則大節如一昔宋理宗寶祐四年榜得文天祥爲狀元又得陸秀夫謝枋得二人是榜得李黼爲狀元而又得祁與闕二人黼不愧文天祥闕不愧陸秀夫而祁亦不愧謝枋得是二榜者後先輝映亦可云科名之盛事矣初明兵至永新祁中刃僵道左千戶俞子茂詢知爲祁舁歸禮待之雖幸不死然洪武中徵召舊儒祁獨力拒不起子茂重其爲人祁歿之後子茂爲刻其遺集十卷至弘治間其五世從孫東陽捜輯遺稿屬吉安守顧天錫重鋟即此本也國朝康熙中廣州釋大汕復以意刪削併爲四卷然大汕雖號方外實權利之流其學識不足以知祁去取深爲未當故今仍以原本著錄存其眞焉
</p>
<div class="section" id="title-35"><h2>
	南湖集二卷<span class="jiazhu">浙江鮑士恭家藏本</span>
</h2></div>
<p class="em2">
	元貢性之撰性之字友初歸田詩話作有初未詳孰是也宣城人尚書師泰之族子元季以冑子除簿尉後補閩省理官洪武初徵錄師泰後人大臣以性之薦性之避居山陰更名悅其從弟仕於朝者迎歸金陵宣城俱不往躬耕自給以終其身其集名曰南湖雖仍以宣城祖居爲目實則沒於浙東終始未歸也集中題畫馬詩云記得曾陪仙仗立五雲深處隔花看題葡萄詩云憶騎官馬過灤陽馬乳纍纍壓架香蓋惓惓不忘故國又題墨菊詩曰柴桑生事日蕭然解印歸來只自憐醉眼不知秋色改看花渾似隔輕烟題靖節像曰解印歸來尚黑頭風塵吹滿故園秋一生心事無人識剛道逢迎愧督郵其不事二姓之意尤灼然可見貢欽作是集序曰會稽王元章善畫梅得其畫者無貢南湖題詩則不貴重故集中多咏梅詩嘗題絶句云王郎胸次亦淸奇盡冩孤山雪後枝老我江南無俗事爲渠日日賦新詩又云㠪郎日日冩梅花冩徧杭州百萬家向我題詩如索債詩成贏得世人誇其他題畫之作尤多蓋人品旣高故得其題詞則縑素爲之増價有不全繋乎詩者歸田詩話稱其吳山游女及送戴伯貞之廣西兩篇未足以盡性之也
</p>
<div class="section" id="title-36"><h2>
	佩玉齋類稿十卷<span class="jiazhu">兩淮馬裕家藏本</span>
</h2></div>
<p class="em2">
	元楊翮撰翮字文舉上元人父剛中大德間官翰林待制著有霜月集今已不傳翮初爲浙江行省掾至正中官休寧主簿厯江浙儒學提舉遷太常博士剛中爲時名宿所學具有原本當代勝流多與之遊翮承其家訓益鏃厲爲古文辭觀虞集楊維楨等所作序皆儼然以父執自居則其指授提撕必爲親切故其文章格律多得自師友見聞意態波瀾能不失先民短薙雖邊幅未廣醖釀未深而法度謹嚴視無所師承徒以才氣馳騁者則相去遠矣是集刋於至正末而劉仔肩選明雅頌正音乃採入其詩又楊基集悼楊文舉博士詩亦有白髮蒼髯老奉常亂離終喜得還鄉句則翮之歿當在洪武初年今以其未受明祿故仍系之元人焉
</p>
<div class="section" id="title-37"><h2>
	玉山璞稿一卷<span class="jiazhu">兩淮馬裕家藏本</span>
</h2></div>
<p class="em2">
	元顧瑛撰瑛一名阿瑛又名德輝字仲瑛崑山人少輕財結客年三十始折節讀書與天下勝流相唱和舉茂才署會稽教諭辟行省屬官皆不就年四十即以家産盡付其子元臣卜築玉山草堂池館聲伎圖畫器玩甲於江左風流文采傾動一時後元臣仕爲水軍副都萬戶元亡隨例徙臨濠瑛亦偕往洪武二年卒嘗自題其畫像曰儒衣僧帽道人鞋天下靑山骨可埋若說舊時豪俠興五陵衣馬洛陽街紀其實也明史文苑傳附載陶宗儀傳末楊循吉蘇談曰阿瑛好事而能文其所作不逮諸客而詞語流麗亦時動人故在當時得以周旋騷壇之上非獨以財故也今觀所作雖生當元季正詩格綺靡之時未能自拔於流俗而淸麗芊綿出入於温岐李賀間亦復自饒高韻未可槩以詩餘斥之集末附歩虚詞四章體摹眞誥又小詞二首文二篇拜石壇記頗疎峭玉鸞一傳爲楊維楨得簫而作摹擬毛頴革華則不免陳因窠臼矣
</p>
<div class="section" id="title-38"><h2>
	淸閟閣集十二卷<span class="jiazhu">安徽巡撫採進本</span>
</h2></div>
<p class="em2">
	元倪瓚撰瓚字元鎭號雲林<span class="jiazhu">案梁淸遠雕邱雜錄曰倪雲林字元鎭而華亭夏正長寅贈陳進之序稱爲太宇不知其何據謹附識於此</span>無錫人畫居逸品詩文不屑屑若吟而神思散朗意格自高不可限以䋲墨明天順間宜興蹇朝陽有刻本至萬曆中其八世孫珵等復爲彚刋凡十五卷歲久漫漶惟毛晉所刊十元人集本行世國朝康熙癸巳上海曹培廉重爲編定校勘付梓多所增補考朱存理樓居雜著有題雲林子詩後一篇稱素愛其詩每見一篇一詠輙收錄之近得蹇氏新刻本參校其所遺者存而萃集成帙多吳遊之作計得諸體詩及雜文共若干篇爲外集一卷則蹇刻原非足本故培廉更爲蒐輯也凡詩八卷襍文二卷外紀二卷上卷列遺事傳銘並贈答弔挽之作下卷專載諸家品題詩畫語毛晉嘗刋雲林遺事於集外別行培廉裒爲一編瓚之始末備列無遺矣世又有別本文集二卷末有崇禎戊寅紀同人跋曰雲林詩集毛子晉家有刋本此文集二卷自滄江劉氏鈔得之蓋裒輯墨迹而成非原本也後見刻本較此本增多數篇分爲四卷序次亦稍不同然文中荆溪圖序一首據宜興縣志載入者核之即題陳惟允畫荆溪圖之節本前後複見畧不一檢則冗雜無緒可知不及此本之淸整也云云其攷正頗核今考集中所載如題天香深處卷後題紫華周公碑傳行狀後題師子林圖重覽柴華周公碑傳題周遜學府君遺翰後鶴林周元初像贊等六篇皆詞意猥鄙决非瓚筆蓋自僞本墨迹抄撮竄入同人未及辨正培廉此本亦尚載集中以流傳旣久姑仍刋本存之而附著其可疑如右
</p>
<div class="section" id="title-39"><h2>
	麟原文集二十四卷<span class="jiazhu">兩淮馬裕家藏本</span>
</h2></div>
<p class="em2">
	元王禮撰禮字子尚後更字子讓廬陵人元末爲廣東元帥府照磨明興不仕聘爲考官亦不就江西通志載吉安人物有王子讓而無王禮蓋誤以子讓爲名也禮工於文章著述甚富嘗選輯同時人詩爲天地間集<span class="jiazhu">案謝翺嘗錄宋遺民詩爲天地間集此襲其名蓋陰以自寓</span>其名見於郭鈺靜思集中今已久佚惟是編尚存分前後兩集各十二卷前有李祁劉定之二序定之序謂其託耕鑿以栖迹於運去物改之餘依麯蘖以逃名於頭童齒豁之際其文奇氣硉矹胸臆以未祼將周京故也有與子讓同出元科目佐幕府其氣亦有掣碧海弋蒼旻之奇及攀附龍鳯自擬留文成然有所作噫喑鬱伊捫舌騂顔曩昔豪氣澌泯無餘矣意蓋借禮以詆劉基然所評與禮文不甚似祁序稱其藹然仁義之詞凛然忠憤之氣深切懇至無不可人意者斯得之矣
</p>
<div class="section" id="title-40"><h2>
	來鶴亭詩九卷補遺一卷<span class="jiazhu">浙江鮑士恭家藏本</span>
</h2></div>
<p class="em2">
	元吕誠撰誠字敬夫崑山人工於吟詠詩格淸麗與同里郭翼陸仁袁華相唱和嘗於園林蓄一鶴後有鶴自來爲伍因築來鶴亭併以名其詩集考集中第一卷多嶺南詩二卷有洪武辛亥南歸重渡梅關詩云去年竄逐下南溟萬里歸來鬢已星辛亥爲洪武四年是明初嘗謫遷廣東已而赦歸其綠何事獲讉則不可考第八卷詩内有洪武癸酉紀年癸酉爲洪武二十六年而楊維楨前序作於至正七年丁亥至是已四十七年計其時誠亦耄矣諸書皆稱吕處士無言其嘗仕於明者則仍元遺老也集不知何人所編維楨序稱嘗和其古樂府自上京至江南謡弄若干首今集中皆無之則原序雖存詩已多所散佚非其原本又顧嗣立元人百家詩選稱其尚有旣白軒竹洲歸田諸稿今所見者惟此集或維楨所言在其他集之内歟
</p>
<div class="section" id="title-41"><h2>
	雲松巢集三卷<span class="jiazhu">浙江鮑士恭家藏本</span>
</h2></div>
<p class="em2">
	元朱希晦撰希晦樂淸人至正末隱居瑶川與四明吳主一蕭臺趙彦銘游詠鴈山之中稱鴈山三老明初有薦於朝者朝命未至而卒是集乃其子豳所編天台鮑原宏爲之序正統中其元孫元諫刋板章陬又爲之序原宏序稱其飄逸放曠宗於李典雅雄壯宗於杜陬序稱其思致精深詞意豐贍滔滔汨汨如驚濤怒瀾蛟鼉出沒而可駭可愕今觀其詩五言詩氣格頗淸而邊幅少狹興象未深數首以外詞旨畧同七言稍爲振拔古體又勝於近體溯其宗派蓋辦香於劍南一集原序所稱未爲篤論也
</p>
<div class="section" id="title-42"><h2>
	環谷集八卷<span class="jiazhu">浙江鮑士恭家藏本</span>
</h2></div>
<p class="em2">
	元汪克寛撰克寛有禮經補逸已著錄其平生以聚徒講學爲業本不留意於文章談藝之家亦未有以文章稱克寛者然其學以朱子爲宗故其文皆持論謹嚴敷詞明達無支離迂怪之習詩僅存十餘首雖亦濂洛風雅之派而其中七言古詩數首造語新警乃頗近温庭筠李賀之格較諸演語錄以成篇方言俚字無不可以入集者亦殊勝之在其鄉人中不失爲陳櫟胡炳文之亞文士之文以詞勝而防其害理詞勝而不至善理則其詞可傳道學之文以理勝而病其不文理勝而不至不文則其理亦可傳固不必以一格繩古人矣此集爲國朝康熙初其裔孫宗豫所輯前列行狀墓表年譜末附以汪澤民等序文爲胡傳纂疏諸書而作者前有三原孫枝蔚序稱祁門三汪先生集今以時代不同析之各著錄焉
</p>
<div class="section" id="title-43"><h2>
	性情集六卷<span class="jiazhu">永樂大典本</span>
</h2></div>
<p class="em2">
	元周巽撰巽事蹟不見於他書其詩集諸家亦未著錄惟文淵閣書目載有周巽泉性情集一部一冊與永樂大典標題同吉安府志又載有周巽亨白鷺洲洗耳亭二詩檢勘亦與此集相合而集中擬古樂府小序則自題曰龍唐耄艾周巽云云以諸條參互考之知巽爲其名而巽泉巽亨乃其號與字也集中自稱嘗從征道賀二縣猺寇以功授永明簿則在元曾登仕版而所紀干支有丙辰九月當爲洪武九年則明初尚存矣巽詩格不高頗乏沉鬱頓挫之致然其抒懷寫景亦頗近自然要自不失雅則集以性情爲名其所尚蓋可知也元末吉州一郡如周霆震楊允孚郭鈺等皆有詩集流傳而巽詩獨佚殆亦有幸不幸歟今据永樂大典所載蒐羅編輯釐爲六卷俾與石初諸集並存於世亦未嘗不分路爭馳矣
</p>
<div class="section" id="title-44"><h2>
	花溪集三卷<span class="jiazhu">兩淮鹽政採進本</span>
</h2></div>
<p class="em2">
	元沈夢麟撰夢麟字昭原吳興人舉後至元已卯鄉薦授婺源州學正遷武康令至正中解官歸隱明初以賢良徵辭不起應聘入浙閩校文者三爲會試同考者再太祖稱之曰老試官然知其志不可屈亦不强以仕年垂九十而卒夢麟以前朝遺老不能銷聲滅跡自遁於雲山烟水之間乃出預新朝貢舉之事此與楊維楨等之修元史胡行簡等之修禮書其踪跡相類以較丁鶴年諸人當降一格然身經徵辟卒不受官較改節希榮者終加一等仍繫諸元曲諒其本志也是集爲其元孫江西按察司僉事淸所編凡詩文四百二十四篇夢麟與趙孟頫爲姻家傳其詩法七言律體最工時稱沈八句劉基早與之遊嘗寄贈曰杜陵老去詩千首陶令歸來酒一樽其文其人具見於是矣
</p>
<div class="section" id="title-45"><h2>
	樗隱集六卷<span class="jiazhu">永樂大典本</span>
</h2></div>
<p class="em2">
	元胡行簡撰行簡字居敬新喻人至正二年進士授國子監助教厯翰林修撰除江南道御史遷江西廉訪司經厯遭世亂乞歸以經學教授鄉里事蹟見江西通志中考明史禮志載洪武二年詔郡縣舉高潔博雅之士同修禮書至者八人而行簡與焉是明初尚存故集中晏公廟喻眞人二碑均有洪武年號然明太祖實錄又載徵江西儒士劉于胡行簡等至京欲官之俱以老病辭各賜帛遣還則尚未受明官也行簡文章以冲和澹雅爲宗雖波瀾未濶而能確守法度不爲支離冗贅之詞擬之元末殆李祁雲陽集之流其詩傳者無多墨竹一章於故君舊國之思再三致意亦頗可見其節操焦竑經籍志所列元末明初諸集爲數最夥而獨無此集之目是明代傳本已尠今從永樂大典蒐輯編綴釐爲六卷存其槩焉
</p>
<div class="section" id="title-46"><h2>
	東山存稿七卷附錄一卷<span class="jiazhu">内府藏本</span>
</h2></div>
<p class="em2">
	元趙汸撰汸有周易文詮已著錄初汸於洪武二年應召修元史歸未逾月而卒其門人汪蔭裒輯遺文爲一編後其門人范準又蒐羅補綴汪仲魯爲之序但稱若干卷而不詳其數似作序時尚未編定也又有嘉靖戊午鮑志定序稱文集散佚問輯於汪范二君而未備也先翰林於先生爲莫逆交故諸所撰述留余家藏書樓中大率悉備先君子棠野公追念世好收摭先生遺文總彚成集携遊北雍潜川豫菴汪君亟請繡梓云云則此本乃志定之父所編非汪蔭范準之舊也凡詩詞一卷文六卷附錄一卷詩文間註本事有似汸自註者有稱汸爲先生如贈推命焦月岩咏蟋蟀二詩及虞集私試江西六君子策之類灼然爲後人所加者詳其語意殆汪范二人所附歟康熙辛酉趙吉士重刻跋稱第六卷虞集行狀中闕二頁今考此篇之末其文未畢蓋尚闕其末一頁不但二頁也有元一代經術莫深於黃澤文律莫精於虞集汸經術出於澤文律得於集其淵源所自皆天下第一故其議論有根柢而波瀾意度均有典型在元季亦翹然獨出詩詞不甚留意然往往頗近元祐體無琱鏤繁碎之熊蓋有本之學與無所師承剽竊語錄自炫爲載道之文者固迥乎殊矣
</p>
<div class="section" id="title-47"><h2>
	東維子集三十卷附錄一卷<span class="jiazhu">浙江孫仰會家藏本</span>
</h2></div>
<p class="em2">
	元楊維楨撰維楨有春秋合題著說已著錄此其初刋詩文集也維楨以詩才奇逸凌跨一時此編乃錄文二十八卷詩僅爾卷又以襍文六篇足之蓋以文爲主詩特附行耳朱國楨湧幢小品載王彝嘗詆維楨爲文妖今觀所傳諸集詩歌樂府出入於盧仝李賀之間奇奇怪怪溢爲牛鬼蛇神者誠所不免至其文則文從字順無所謂翦紅刻翠以爲塗飾聱牙棘口以爲古奥者也觀其於句讀疑似之處必旁注一句字使讀者無所歧誤此豈故爲險僻欲使人讀不可解者哉其作鹿皮子文集序曰盧殷之文凡千餘篇李礎之詩凡八百篇樊紹述著樊子書六十卷襍詩文凡九百餘篇今皆安在哉非其文不傳也言龎義淫非傳世之器也孔孟而下人樂傳其文者屈原荀况董仲舒司馬遷又其次王通韓愈歐陽修周敦頤蘇洵父子我朝則姚公燧虞公集吳公澄李公孝光凡此十數君子其言皆髙而當其義皆奥而通也觀其所論則維楨之文不得槩以妖目之矣陶宗儀輟耕錄載維楨辨統論一篇大旨謂元繼宋而不繼遼金此集不載此篇未喻其故今恭奉論旨補入集内蓋維楨雖反顔吠主罪甚揚雄而其言可採則不以其人而廢仰見聖人衮鉞之公上超萬古非儒生淺見所能窺也
</p>
<div class="section" id="title-48"><h2>
	鐡崖古樂府十卷樂府補六卷<span class="jiazhu">安徽巡撫採進本</span>
</h2></div>
<p class="em2">
	元楊維楨撰其門人吳復所編維楨以樂府擅名此其全帙也樂府始於漢武後遂以官署之名爲文章之名其初郊祀等歌依律製詩横吹諸曲採詩協律與古詩原不甚分後乃聲調迥殊與詩異格或擬舊譜或製新題輾轉日増體裁百出大抵奇矯始於鮑照變化極於李白幽艷奇詭別岀蹊徑歧於李賀元之季年多效温庭筠體柔媚旑旎全類小詞維楨以橫絶一世之才乘其弊而力矯之根柢於靑蓮昌谷縱橫排奡自闢町畦其高者或突過古人其下者亦多墮入魔趣故文采照映一時而彈射者亦復四起然其中如擬白頭吟一篇曰買妾千黃金許身不許心使君自有婦夜夜白頭吟與三百篇風人之旨亦復何異特其才務馳騁意務新異不免滋末流之弊是其一短耳去其太甚則可欲竟廢之則究不可磨滅也惟維楨於明初被召不肯受官賦老客婦謡以自况其志操頗有可取而樂府補内有所作大明鐃歌鼓吹曲乃多非刺故國頌美新朝判然若出兩手據危素跋蓋聘至金陵時所作核以大義不止於白璧之微瑕矣
</p>
<div class="section" id="title-49"><h2>
	復古詩集六卷<span class="jiazhu">編修汪如藻家藏木</span>
</h2></div>
<p class="em2">
	元楊維楨撰所載皆琴操宫詞冶春遊仙香奩等作而古樂府亦雜厠其間乃其門人章琬所編以其體皆時俗所置而不爲故以復古爲名琬序稱輯前後所製者二百首連吳復所編又三百首而今止一百五十二首數不相符或後人已有所刪削非完本歟其中香奩諸詩爲他本所不載古樂府諸篇則與鐡崖樂府相複者數十首而稍有異同如石婦操山夫折山花句上樂府本尚有峩峩孤竹岡上有石魯魯二句山頭朝石婦句樂府本作歲歲山頭歌石婦又烽燧曲一首樂府本以上二句作下二句其文互有顚倒又樂府本所載詩題與此本異者如北郭詞之作屈婦詞秦宫曲之作桑陰曲合歡詞之作生合勸空桑曲之作高樓曲此類不一而足蓋吳復編鐡崖樂府在至正六年琬編此集在至正二十四年相距㡬二十載殆維楨於舊稿又有所改定故琬據而錄之此當從其定本不當泥其初稿者矣
</p>
<div class="section" id="title-50"><h2>
	麗則遺音四卷<span class="jiazhu">江蘇巡撫採進本</span>
</h2></div>
<p class="em2">
	元楊維楨撰維楨東維子集不載所作古賦鐡崖文集中亦僅有土圭蓮花漏記里鼓車三作而他賦槩未之及是集爲賦三十有二首皆其應舉時私擬程試之作乃維楨門人陳有禮所編而刋板於錢塘者至正二年維楨自爲之序其後漸佚不傳明史藝文志中備錄維楨著述書目亦無是集之名明末常熟毛晉偶得元乙亥科湖廣鄉試荆山璞賦一册而是集實附卷末始爲重刻以行其荆山璞賦五首并綴錄於後以存其舊元代設科例用古賦行之旣久亦復剽竊相仍末年尤甚如劉基龍虎臺賦以場屋之作爲世傳誦者百中不一二也維楨才力富健回飈馳霆激之氣以就有司之繩尺格律不更而神采迥異遽擬諸詩人之賦雖未易言然在科舉之文亦可云卷舒風雲吐納珠玉者矣
</p>
<div class="section" id="title-51"><h2>
	夷白齋稿三十五卷外集一卷<span class="jiazhu">浙江鮑士恭家藏本</span>
</h2></div>
<p class="em2">
	元陳基撰基字敬初臨海人受業黃溍之門所作詩文皆操縱馳騁而自有雍容揖讓之度能不失其師傳至正中以薦授經筵檢討嘗爲人草諫章㡬獲罪引避歸張士誠據吳引爲學士書檄多出其手明興太祖召修元史賜金而還明史文苑傳附見趙壎傳中基寓舍有夷白齊故以名其稿凡内集詩十一卷文二十四卷外集詩文合一卷大抵皆元世所作也朱存理樓居襍著有跋夷白齋稿一篇稱得鈔本於王東郭家臨冩一部計二百九十六番裝爲五冊而不言其卷數又有跋夷白齋拾遺一篇稱尚寶李公前修郡乘時先得海虞人家本一冊復有遺文三十五篇子悉錄之今得王氏本相校異同於海虞本錄出爲拾遺一卷吳中尤氏有遺墨數紙内有陳基傳謝徽詩併存拾遺後云云據其所言頗與今本相近然存理但云拾遺爲遺文而此本外集有詩或後人又有所更定歟
</p>
<div class="section" id="title-52"><h2>
	庸菴集十四卷<span class="jiazhu">永樂大典本</span>
</h2></div>
<p class="em2">
	元宋禧撰禧初名元禧後改名禧字无逸庸菴其號也餘姚人元至正庚寅中浙江鄉試補繁昌教諭尋棄歸洪武初召修元史所撰外國傳自高麗以下悉出其手書成不受職乞還山復與桂彦良同徵主考福建故明史列之文苑中附見趙壎傳末然集中題桐江釣隱圖有云黃冠漫憶賀知章老病憐子簡書趣又寄宋景濓云當時十八士去留各有緣而戴良贈以詩亦有麥秀歌殘已白頭逢人猶自說東周之句則亦沈夢麟趙汸之流非危素諸人比也禧學問源出楊維楨維楨才力横軼所作詩歌以奇譎兀奡凌躒一世效之者號爲鐡體而禧詩乃淸和婉轉獨以自然爲宗頗出入香山劍南之間文亦詳贍明達而不詭於理可謂善學柳下惠莫如魯男子矣黃虞稷千頃堂書目載庸菴文集三十卷又庸菴詩集十卷自明以來未有刋板故流播絶稀今浙江所採進者乃其詩集即千頃堂書目所云十卷之本而文集則已久佚惟永樂大典各韵内詩文並載尚具梗槪以浙本相校其詩爲多七言絶句四首詞一首其他轉不若浙本之詳備疑編錄之時多所刪汰其襍文每題之下各載年月檢勘皆至正間所作而入明乃無一篇當亦不免有所遺脫然世無傳本惟藉此以獲見一斑尤不可不亟爲甄錄謹据浙本參互考証仍編詩集爲十卷文集則别釐爲四卷又從西湖志補詩二首餘姚志補文二首統題作庸菴集以備元末之一家焉
</p>
<div class="section" id="title-53"><h2>
	可閒老人集四卷<span class="jiazhu">浙江鮑士恭家藏本</span>
</h2></div>
<p class="em2">
	元張昱撰昱字光弼自號一笑居士廬陵人元末左丞楊旺扎勒<span class="jiazhu">原作楊完者今改正</span>鎭浙江昱參謀軍府官至左右司員外郎行樞密院判官元末棄官不仕張士誠招禮之不屈明太祖徴之至京召見憫其老曰可閒矣厚賜遣歸更號可閒老人放浪山水年八十三乃卒明史文苑傳附見趙撝謙傳中瞿宗吉歸田詩話記其在楊旺扎勒幕中諸作又記其酒酣自誦歌風臺詩以界尺擊案淵淵作金石聲曰我死塟骨湖上題曰詩人張員外墓足矣其風調可以想見也其詩學出於虞集故具有典型舊稿散佚正統元年楊士奇始得殘帙於給事中夏時以授浮梁縣丞時昌刻之此本即從正統刻本傳冩者士奇原序尚載於卷端其詩才氣縱逸往往隨筆酬荅或不免於頽唐然如五王行春圖歌風臺諸作皆蒼莽雄肆有沈鬱悲涼之槪天寳宫詞輦下曲宫中詞諸作不獨詠古之工且足備史乘所未載顧嗣立元詩選嘗錄其詩於辛集中其小傳引楊士奇序云云所見蓋即此本舊板久佚流傳漸寡國朝金侃得毛晉家所藏别本改題曰廬陵集侃復爲校正間附案語於下方然其本亦從此本傳録非兩書也
</p>
<div class="section" id="title-54"><h2>
	石門集七卷<span class="jiazhu">浙江汪啟淑家藏本</span>
</h2></div>
<p class="em2">
	元梁寅撰寅有詩演義已著錄其集世有二本一即此本乃馬氏玲瓏山館所鈔一爲新喻知縣崇安曁用其所刋本分爲十卷與此本稍有詳畧而大致不甚相遠蓋即此本而析其卷帙以就成數耳寅於易詩書春秋禮記周禮皆有訓釋又有策要史㫁諸書頗究心於史學又有耄言論林蒐古集格物編諸書亦兼講考證故其文理致醇雅而持論多有根柢不同剽掇語錄之空談詩格尤春容淡遠規仿陶韋惟河源一記過信篤什所傳其謬與潘昻霄相類蓋儒生拘限舊聞故承譌襲誤然有元一代皆主火敦腦兒之說不獨寅一人爲然存不而諭焉可矣
</p>
<div class="section" id="title-55"><h2>
	玉笥集九卷<span class="jiazhu">浙江汪啟淑家藏本</span>
</h2></div>
<p class="em2">
	元鄧雅撰原本集首但題鄧伯言而不著其名今案集中洪武壬戌辭聘詩有雅以非才例蒙郡舉云云知其名爲雅而伯言乃其字也又雅雖辭聘而末一卷乃爲朝京紀行詩且有應制賦鍾山雲氣沍寒之作蓋當時未允其辭起送入都之後始得放還與張昱等相類也時梁寅方講學石門山中雅與之游此集即寅所勘定然江西通志失載其人此集諸家書目亦未著錄惟此抄帙流傳僅存至今耳卷首有梁寅序及荅書一首又何淑丁節戴正心序各一首謝觀題詞一首皆極相推挹今觀其詩雖未免稍涉率易而氣味冲澹頗有自然之致究爲不失雅音與梁寅石門集體裁正復相近宜其契分之深矣
</p> 



</div></body></html>