<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷五十四·史部十（雜史類存目三）</title></head><body><div id="text">

<p>
<strong>欽定四庫全書總目卷五十四</strong>
</p>
<div class="section" id="title-0"><h1>
	史部十
</h1><hr/></div>
<div class="section" id="title-1"><h2>
	雜史類存目三
</h2></div>
<div class="section" id="title-2"><h2>
	平播始末二卷<span class="jiazhu">江西巡撫採進本</span>
</h2></div>
<p class="em2">
	明郭子章撰子章有蠙衣生易解已著錄萬曆間播州宣慰使楊應龍叛子章方巡撫貴州被命與李化龍同討平之化龍有平播全書備錄前後進勦機宜子章亦嘗有黔記頗載其事晩年退休家居聞一二武弁造作平話<span class="jiazhu">案永樂大典有平話一門所收至夥皆優人以前代軼事衍爲俗語而口說之</span>左袒化龍飾張功績多乖事實乃倣紀事本末之例以諸奏疏稍加詮次復爲此書以辨其誣
</p>
<div class="section" id="title-3"><h2>
	平播全書十五卷<span class="jiazhu">副都御史黃登賢家藏本</span>
</h2></div>
<p class="em2">
	明李化龍撰化龍字于田長垣人萬曆甲戌進士歷官兵部尚書諡襄毅事蹟具明史本傳播州楊氏自唐乾符中據有其地歷二十九世八百餘年萬曆初楊應龍爲宜慰使恃險作亂詔起化龍巡撫四川尋進總督四川湖廣貴州軍務進討平之以其地置遵義平越二府因裒軍中前後文牘編爲是書前五卷爲進軍時奏疏六卷爲善後事宜奏疏七卷爲咨文八卷至十一卷爲牌票十二卷至十四卷爲書札十五卷爲評批爲祭文
</p>
<p class="margin2">
	案此書雖載文而不紀事然其文全爲平定播州而作實具斯一事之始末其載文即紀事也又雖冠以奏議而僅三之一不可入奏議雖出一人之手而大抵書記吏胥之所爲不可以入别集故從其本事入之雜史類焉
</p>
<div class="section" id="title-4"><h2>
	建文朝野彚編二十卷<span class="jiazhu">兩淮馬裕家藏本</span>
</h2></div>
<p class="em2">
	明屠叔方撰叔方秀水人萬曆丁丑進士官至監察御史其書分遜國編年遜國列傳建文傳紀建文定論諸目蓋雜採野史傳聞之說裒合成編大抵沿襲訛傳不爲信史至摭典故輯遺之謬說謂宣宗爲惠帝之子尤無忌憚矣
</p>
<div class="section" id="title-5"><h2>
	明祖四大法十二卷<span class="jiazhu">内府藏本</span>
</h2></div>
<p class="em2">
	明陳棟如撰棟如字子極無錫人萬曆戊戌進士官至太僕寺少卿事迹附見明史馮應京傳是書乃其自襄陽推官下獄釋歸時所輯以明太祖事實分心法治法祀法兵法四門皆於寶訓實錄中擇其有關政體者分條類載蓋本宋濂聖政記而擴充之然配隸多未切合詳畧亦往往失中不足以資檢核也
</p>
<div class="section" id="title-6"><h2>
	肅皇外史四十六卷<span class="jiazhu">内府藏本</span>
</h2></div>
<p class="em2">
	明范守己撰守己字介儒洧川人萬曆甲戌進士官至按察司僉事是編紀明世宗一代朝政編年系月立綱分目頗見詳備而時近瑣碎不合史體當時南京書坊嘗刻其節本附雷禮大政記以行此則其全書也
</p>
<div class="section" id="title-7"><h2>
	聖典二十四卷<span class="jiazhu">山東巡撫採進本</span>
</h2></div>
<p class="em2">
	明朱睦㮮撰睦㮮有易學識遺已著錄是書紀太祖開國事蹟分八十一目仿貞觀政要之體視宋濓洪武聖政紀所載較詳
</p>
<div class="section" id="title-8"><h2>
	倭患考原二卷<span class="jiazhu">兩淮鹽政採進本</span>
</h2></div>
<p class="em2">
	明黃俁卿撰自題曰閩人其始末未詳俁卿以嘉隆間福建瀕海郡縣嘗被倭患故爲是書以推其致禍之由上卷溯洪武初年遣使通倭終萬曆初廣賊林鳳之亂下卷恤援朝鮮則紀宋應昌楊鎬東征事也卷末附以倭俗考其中所載閩事居多草野傳聞殊爲簡畧
</p>
<div class="section" id="title-9"><h2>
	典故紀聞十八卷<span class="jiazhu">浙江吳玉墀家藏本</span>
</h2></div>
<p class="em2">
	明余繼登撰繼登字世用號雲衢交河人萬曆丁丑進士官至禮部尚書諡文恪事蹟具明史本傳是編雜記前朝故事自洪武迄於隆慶然其帝曰云云之屬多屬空談大抵皆記注實錄潤色之詞亦頗及瑣屑雜事不盡關乎政要如太祖攻婺城時見五色雲無論其事眞僞總不在法戒之列又如成祖時靈邱民一産三男有司議給廪至八歲成祖命給至十歲亦細故不足毛舉也
</p>
<div class="section" id="title-10"><h2>
	使琉球錄二卷<span class="jiazhu">浙江汪啓淑家藏本</span>
</h2></div>
<p class="em2">
	明蕭崇業謝𤇍同撰崇業雲南臨安衞人隆慶辛未進士官至右僉都御史提督操江𤇍長樂人萬曆甲戌進士官至戶部尚書總督倉塲萬曆七年崇業爲戶科給事中𤇍爲行人司行人奉使往封琉球國世子尚永爲中山王是年六月渡海抵其國十月還閩因記其行事儀節及琉球山川風俗爲此書大抵本嘉靖十三年陳侃四十年郭世霖二錄而稍潤益之明史藝文志載謝𤇍使琉球錄六卷此本止分上下二卷檢勘並無闕佚殆六字爲傳寫之誤歟
</p>
<div class="section" id="title-11"><h2>
	乙未私志一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明余寅撰案明有兩余寅其一字仲房歙縣人與徐渭沈明臣俱入胡宗憲幕中明史附見徐渭傳中此余寅鄞縣人本字君房晩年改字僧杲萬曆庚辰進士官至太常寺少卿萬曆二十三年乙未冬帝以軍政失察貶科道官三十餘人九卿力諫不納旣而惡大學士陳于陛論救復命改謫遠方吏部尚書孫丕揚等再抗疏諫帝益怒盡除其名寅因作此書紀其本末及貶削諸臣姓名案明史陳于陛傳載此事作兩都言官而孫丕揚傳則作南京言官微有不同據寅所記乃北京科道耿隨龍等南京科道伍文煥等與于陛傳相合知丕揚傳中南字以與兩字形似而訛也
</p>
<div class="section" id="title-12"><h2>
	馭倭錄九卷<span class="jiazhu">浙江巡撫採進本</span>
</h2></div>
<p class="em2">
	明王士騏撰士騏字冏伯太倉人尚書世貞子萬曆乙丑進士官至吏部員外郞坐妖書逮獄削籍明史文苑傳附載世貞傳末是編乃其爲兵部主事時採明一代倭冦事蹟起洪武元年訖萬曆二十四年凡當時所奉詔旨及諸臣章奏並中外戰守方畧按年編紀本末頗具自序以爲薛浚考畧王文光補遺鄭若曾籌海圖編多取野史爲証往往失眞故所錄皆就國史中拈出然當時奏報亦多掩敗爲功欺蔽蒙飾國史所載正未必盡爲實錄也
</p>
<div class="section" id="title-13"><h2>
	建文書法儗五卷<span class="jiazhu">江蘇巡撫採進本</span>
</h2></div>
<p class="em2">
	明朱鷺撰鷺字白民吳縣人其書作於萬曆乙未詔復革除年號之時蓋欲上之於朝以補國史故稱曰儗而署名自稱曰臣其書前編一卷紀惠帝初生至爲太孫時事正編二卷記惠帝在位四年事體例全倣朱子通鑑綱目附編二卷則雜錄明人之論述卷首冠以頌聖德十條紀明歷朝恕待惠帝君臣之旨述公論六條紀歷朝請復革除年號之奏章儗書法十六條則自敘其紀事之例其論惠帝之失惟在削宗藩變祖制持論未嘗不正惟行遯從亡尚沿舊說又成祖未即位以前削帝稱王於義雖當然不宜出於明之臣子至序末題識一條稱萬曆甲午夢明太祖示以一朝表譜四金字次日具奏焚孝陵下復夢太祖召見則幾於妖言矣
</p>
<div class="section" id="title-14"><h2>
	繩武編三十四卷<span class="jiazhu">浙江巡撫採進本</span>
</h2></div>
<p class="em2">
	明吳瑞登撰瑞登有兩朝憲章錄已著錄是編成於萬曆壬辰以洪武至隆慶事迹分類編輯其例一依眞德秀大學衍義凡四大綱一曰格致二曰誠正三曰修身四曰齊家爲目十有二又分子目五十然明自太祖開創之初已多過舉成祖簒立虐焰横扇英宗以下亦瑕多瑜少至世宗穆宗善政不及十之一稗政逾於十之九矣瑞登乃臚列虚詞使與古帝王嫓美雖臣子之體宜然然非事實也至於法戒並存在德秀編錄前代史書自無不可瑞登乃舉歷朝之失昌言排擊孔子諱内之謂何是又併非臣子之體矣此所謂進退無據也
</p>
<div class="section" id="title-15"><h2>
	北樓日記二卷<span class="jiazhu">浙江巡撫採進本</span>
</h2></div>
<p class="em2">
	不著撰人名氏考明史神宗本紀萬曆二十年寧夏致仕副總兵哱拜殺巡撫都御史党馨副使石繼芳據城反此書即記其事北樓者寧夏鎭城樓賊所據以爲變者故以名編所載自正月己丑始亂至九月辛未平賊按日繫事頗爲詳悉其中月日先後往往與史不合如賊聚衆殺馨縱獄囚焚案牘在二月戊申而史作三月戊辰總督魏學曾下檄安撫在二月壬子而史作三月壬申河套諸部大入助賊在三月庚午而史作六月丁未葉夢熊代爲總督在六月甲午而史作七月甲申都督李如松以遼陽宣大兵至在六月戊申而史作四月甲辰之類不一而足似當以此書爲得實史蓋所見異詞其記原州總兵李昫率副總兵王通參將趙武等統兵馬五萬屯靈州討賊及河套諸部再入定邊掠延慶數千騎渡河云云本紀皆不載亦偶遺之蓋史書該一朝之事總其大綱私記載一方之事具其細目體例固各不同爾
</p>
<div class="section" id="title-16"><h2>
	明寶訓四十卷<span class="jiazhu">江蘇巡撫採進本</span>
</h2></div>
<p class="em2">
	明萬曆壬寅南京禮部郞中陳治本工部郞中吕胤昌禮部主事朱錦等所刊蓋裒合歷朝官撰之本以爲一編者也原本洪武六卷成於永樂十六年永樂十五卷洪熙二卷均成於宣德五年宣德十二卷成於正統三年正統十二卷成於成化三年成化十卷成於弘治四年弘治十卷成於正德四年正德十卷成於嘉靖四年嘉靖二十四卷成於隆慶五年隆慶八卷成於萬曆二年皆有當時御製序統計一百一十三卷此本四十卷治本等所合併也建文本無實錄景泰雖有實錄而未修寶訓故所刊止於十朝英宗一朝併入天順年事總以正統標名殊乖體例蓋當時官書本題廟號而治本等彚刻改題年號以從簡易旣不可一書兩名遂總題爲正統也其書皆自實錄撮出分類編載門目大同小異皆以貞觀政要爲式云
</p>
<div class="section" id="title-17"><h2>
	吳淞甲乙倭變志二卷<span class="jiazhu">浙江巡撫採進本</span>
</h2></div>
<p class="em2">
	明張鼐撰鼐字世調華亭人萬曆甲辰進士官至南京吏部右侍郞兼詹事府詹事吳淞倭患在嘉靖甲寅乙卯之間故紀二歲事獨詳上卷分紀兵紀捷殱渠周防四目下卷分十德十勲十忠十節僧兵狼兵鹽丁遣祀三太學四辨士兩孝子三乞兒三腐儒等十三目明史藝文志著於錄此本題曰甲乙倭變鈔錄者省其文也鼐自序云松之難松之遺老能道之然按之籌海圖編及海防考諸書其日月頗不合得非境外事境外人不能傳耶吾寧信其目擊者焉今考正史倭冦松江始於嘉靖甲寅而此云癸丑張經王江涇之捷歲紀乙卯而此云甲寅諸所記載率差一年非第日月而已鼐作是書時巳官諭德直史館於故府典故得以考核不應差謬至此疑其必有所受之也書中汪直俱作王真未喻其故殆傳寫之誤耳
</p>
<div class="section" id="title-18"><h2>
	兩朝平攘錄五卷<span class="jiazhu">浙江巡撫採進本</span>
</h2></div>
<p class="em2">
	明諸葛元聲撰元聲會稽人是書凡紀五大事考明史載隆慶五年三月已丑封諳達爲順義王六月甲寅順義王諳達貢馬告廟受賀丙辰諳達執趙全餘黨十三人來獻此書卷一紀其事又萬曆元年九月丙戌四川都掌蠻平此書卷二紀其事又萬曆二十年三月戊辰寧夏致仕副總兵哱拜殺巡撫党馨副使石繼芳據城反壬申總督魏學曾討寧夏賊秋七月以葉夢熊代之九月壬申寧夏賊平十一月壬辰御午門受寧夏俘此書第三卷紀其事又萬曆二十年五月倭犯朝鮮二十一年正月李如松攻倭於平壤克之四月倭使小西飛納欵二十四年九月平秀吉復攻朝鮮二十六年十二月總兵官陳璘破倭於乙山朝鮮平此書第四卷紀其事又萬曆二十五年七月楊應龍叛掠合江綦江二十八年二月李化龍帥師分路進討播州六月克海龍囤楊應龍自縊播州平是書第五卷紀其事卷首有萬曆丙午商濬序考丙午爲萬曆三十四年則元聲之成是書得之目覩爲多也
</p>
<div class="section" id="title-19"><h2>
	梃擊始末一卷<span class="jiazhu">浙閩總督採進本</span>
</h2></div>
<p class="em2">
	明陸夢龍撰夢龍有易畧已著錄是書乃其官刑部員外郞時所記備述張差事始末明末三案之一也於一時諸人牽就彌縫情狀摹寫甚詳核以明史張問達傳語皆相合蓋實錄也
</p>
<div class="section" id="title-20"><h2>
	遜國君記鈔一卷臣事鈔六卷<span class="jiazhu">兩淮鹽政採進本</span>
</h2></div>
<p class="em2">
	舊本題曰鹽官淡泉翁編勾吳潛庵子訂淡泉鄭曉之別號其書多與吾學編相出入蓋因曉之書而增改之觀其中載隆慶六年詔書則潛庵子爲明季人但不知名氏爲誰耳其君記鈔載惠帝及太后皇后儲貳諸王事臣事鈔分爲十類曰首事并諫死曰謀國死曰戰守死曰守義死曰事後圖報死曰出隱死曰論逮死曰事後自盡死曰隱避傳曰外傳其辨湯宗曾事文皇終於宣德之世足正吾學編表忠記之誤而於建文皇子育宫中一事隱取宣宗爲建文帝子之說又妄誕不足取矣
</p>
<div class="section" id="title-21"><h2>
	虐政集一卷邪氛集一卷倒戈集一卷<span class="jiazhu">兩淮鹽政採進本</span>
</h2></div>
<p class="em2">
	不著撰人名氏皆載天啓中閹禍始末各以年月編次虐政集記東林黨人先後被難之事邪氛集記閹黨諸人進擢柄用之事倒戈集則以閹黨旣盛其徒自相攻擊旋有被逐而去者因併記之每條有綱有目備載當時所行詔旨而間爲評論如知縣唐紹堯逮治一條稱實刑曹姚誠立下手而猶翺翔藩臬又御史方大任一條稱大任如此受苦而竟忘之蓋崇禎初年韓爌等旣定逆案之後被禍者皆得牽復而斥逐起用猶有所未盡故有是言然明季門戶喧呶黨同伐異實有牢不可破者固未可據一人好惡之口而槩以爲定論也
</p>
<div class="section" id="title-22"><h2>
	泰昌日錄一卷<span class="jiazhu">浙江汪啓淑家藏本</span>
</h2></div>
<p class="em2">
	明楊惟休撰惟休字敘度豐城人天啓中監生明光宗以萬曆四十八年八月朔即位改明年爲泰昌元年九月庚辰熹宗即位又改明年爲天啓於是以萬曆四十八年八月以後爲泰昌是書所記光宗在位一月之事皆正史所具無甚異同文句亦頗蹇拙末載所撰河淸賦亦不甚工
</p>
<div class="section" id="title-23"><h2>
	閹黨逆案一卷<span class="jiazhu">兩淮鹽政採進本</span>
</h2></div>
<p class="em2">
	明崇禎二年正月大學士韓爌等奉敕定以黨附魏忠賢諸臣分别首從擬爲等次每名之下各著罪狀皆當日之爰書其夾註科分籍貫則似乎後人附益也
</p>
<div class="section" id="title-24"><h2>
	遜國逸書七卷<span class="jiazhu">内府藏本</span>
</h2></div>
<p class="em2">
	明錢士升編士升有周易揆已著錄是書前有崇禎甲申自序所錄書凡四種一曰拊膝錄稱玉海子劉琳撰琳不知何許人所記皆建文君臣事蹟分紀傳三十餘篇一曰從亡隨筆稱程濟撰一曰致身錄稱史仲彬撰皆敘建文帝出亡之事一曰鐵老先生冤報錄所記陳瑛中冓之惡尤極穢䙝乃惡瑛者所爲大都誕妄不可信也
</p>
<div class="section" id="title-25"><h2>
	守麋紀畧一卷<span class="jiazhu">浙江巡撫採進本</span>
</h2></div>
<p class="em2">
	明高斗樞撰斗樞字象先鄞縣人崇禎戊辰進士由刑部主事累官湖廣按察使分守鄖陽自辛巳六月以後屢被冦攻斗樞盡力守禦者兩載城卒獲全癸未六月斗樞具疏請援朝廷始知鄖尚在而閣臣陳演與斗樞有隙乃别推鄖陽知府徐起元爲鄖陽巡撫僅加斗樞太僕寺少卿銜及甲申二月始遷斗樞陝西巡撫時全陝已陷不能之官後福王建國南京以斗樞巡撫湖廣道路不通斗樞亦竟未聞國亡後遁歸故里而卒事迹具明史本傳此書乃其歸里後追述守鄖之事所載戰守法頗具亦陳規守城錄之類也
</p>
<div class="section" id="title-26"><h2>
	建文史待<span class="jiazhu">無卷數　内府藏本</span>
</h2></div>
<p class="em2">
	明陳繼儒撰繼儒字仲醇松江華亭人事蹟具明史隱逸傳是書乃所輯建文事蹟前列引用書凡一百二十六種首爲遜國編年次報國列傳次有官職而姓名無考者四人次有姓名而官職無考者七人次隱遁十五人次宮閫十五人末附以建文傳疑則遜國出亡之說也
</p>
<div class="section" id="title-27"><h2>
	事辭輯餘<span class="jiazhu">無卷數　浙江巡撫採進本</span>
</h2></div>
<p class="em2">
	明沈謏撰前有謏自序其私印一曰沈謏之印一曰渚椒卷首又有渚椒手書一長印天彝二字一連珠印署曰歸安沈炳震錄字字跡與序出一手炳震近人蓋重錄其先世舊本仍以先世私印識之也序稱嘗撰明事辭類輯繼見同郡朱國禎所撰大政大事二紀復爲此書目錄分七畧曰除官畧曰武功畧曰封貢畧曰官藩畧曰貴幸畧曰禮制畧曰内閣事實畧復有補遺六篇附於末此本僅存前六畧其内閣事實畧及補遺並佚蓋殘缺之本國楨官内閣得見國史所紀時事年月較野史爲眞如五朝註畧載嘉靖間言官劾尚書王瓊及起王守仁南兵部尚書彭澤兵部尚書俱在十六年六月而此書載在四月梁儲致仕在四月而此書載在五月又註畧於正德十六年五月稱分遣行人存問在籍韓文劉健章懋謝遷王鏊楊一淸而證之此書則存問劉健在五月謝遷韓文在七月王鏊楊一淸章懋在十二月皆當以此書爲正然簡畧太甚於諸事皆有綱而無目究不能有資於考證也
</p>
<div class="section" id="title-28"><h2>
	遜國正氣紀二卷<span class="jiazhu">副都御史黄登賢家藏本</span>
</h2></div>
<p class="em2">
	明曹參芳撰所記建文時事跡大畧抄撮致身錄靖難紀遜國紀諸書而成上卷首詔諭次年表次本紀下卷首外紀次從亡諸臣每條之下各附以論斷其所載事蹟如燕王來朝行御道登陛不拜及程濟等從亡以後諸事又以牢落西南四十秋一律爲惠帝之詩大抵沿襲傳聞無所考正參芳爵里無考惟所著本紀表一卷自署南國郡博士弟子員又載崇禎甲申上建文尊諡稱爲今上其從亡諸臣傳内復稱愍帝爲先皇帝其書殆成於福王南渡時歟明史藝文志作九卷今本二卷然首尾完具疑九字爲傳寫誤也
</p>
<div class="section" id="title-29"><h2>
	嘉靖大政類編二卷<span class="jiazhu">三通館本</span>
</h2></div>
<p class="em2">
	明茅元儀撰元儀字止生歸安人茅坤之孫茅國縉之子也崇禎初以薦授翰林院待詔尋參孫承宗軍務改授副總兵官守覺華島旋以兵譁下獄遣戍漳浦而卒是編記嘉靖一朝大政自禮四郊以下計十九類抄本多缺訛末有萬曆己酉跋語記兹編始事於癸巳脫稿於丁酉藏之篋笥已侵蟫蠧屢有目眚弗能再加訂正爰口占數語付諸剞劂之役然則當時蓋别有刻本矣
</p>
<div class="section" id="title-30"><h2>
	平巢事蹟考一卷<span class="jiazhu">兩江總督採進本</span>
</h2></div>
<p class="em2">
	明茅元儀撰是編因明季流賊猖獗官兵不能禦元儀建策欲用宣大降丁勦之因謂唐黃巢發難時沙陀五百即能殱其衆而唐人疑不肯用迄至亡國故敘錄其事冀鑒其禍而用已說其大旨見自序中然亦一偏之見自古以來召外兵以救内難無論克與不克未有不終於致亂者也書中所載始於唐僖宗乾符元年王仙芝作亂迄於中和四年平黃巢皆全勦資治通鑑之文有刪除他事不盡者如乾符五年鄭畋盧擕憤爭南詔事是也有偶遺本事者如廣明元年漏載義武軍節度使王處存舉兵入援而其下敘王重榮事突出處存之名莫知所自來是也蓋元儀姑借巢事以寄意故疎畧至於如是耳
</p>
<div class="section" id="title-31"><h2>
	定保錄<span class="jiazhu">無卷數　浙江汪啟淑家藏本</span>
</h2></div>
<p class="em2">
	明趙元祉撰元祉無錫人是書成於崇禎十年以明諸帝事跡仿貞觀政要之體編爲三集首集載太祖事二集載成祖事各分修身尊賢訓儲納諫馭臣嚴宦寺子民詰戎兵帝訓爲九類三集載仁宗至世宗六朝事僅寥寥數言不復分類大抵序述冗雜頗無體例自題稱錫山草莽臣而又有師鄒期楨謹訂一行疑元祉本期楨弟子故標此稱然亦太剏矣
</p>
<div class="section" id="title-32"><h2>
	蜀國春秋十八卷<span class="jiazhu">浙江巡撫採進本</span>
</h2></div>
<p class="em2">
	明苟廷詔撰廷詔字宣子成都人崇禎中舉人其書自一卷至十四卷上溯唐虞下迄元明凡興廢事蹟之有關蜀國者均分代紀之若西漢之公孫述東漢之劉焉西晉之李雄唐之王建後唐之孟知祥元之明玉珍皆附焉自十五卷至末則通釋郡縣之沿革大抵從正史抄出别無蒐討較蜀中廣記諸書不及十之一二且議論亦多未醇正不出明末積習也
</p>
<div class="section" id="title-33"><h2>
	先撥志始二卷<span class="jiazhu">浙江巡撫採進本</span>
</h2></div>
<p class="em2">
	明文秉撰秉字蓀符吳縣人大學士震孟之子是書江南通志作六卷此本乃僅二卷然首尾無闕或卷數有分合耶所記皆明末遺事上卷起萬曆訖天啓四年下卷起天啓五年訖崇禎二年如妖書梃擊紅丸移宫三案以及魏忠賢亂政崇禎欽定逆案之類靡不詳載自序謂首紀國本著門戶之所由始也終以逆案著貞佞之所由判也名曰先撥志始所謂辨之於早也又别一抄本後附逆案十九頁有跋云欽定逆案一册與先撥志始微異得之石惠珍家而石則得之馮涿州家有刻本因錄於館中又附東林列傳十頁乃江陰陳鼎所編又附魏忠賢建祠二頁此三種皆非秉書不知何人彚附於卷末也
</p>
<div class="section" id="title-34"><h2>
	守汴日志一卷<span class="jiazhu">大學士英廉家藏本</span>
</h2></div>
<p class="em2">
	明李光壂撰光壂祥符人崇禎十五年以城守功由貢生議敘知縣是編成於崇禎癸未光壂流寓南京之時記李自成三攻開封終於河決城没之事大致與史傳相出入而分曰記載於情事委曲特爲詳備史稱陳永福射李自成眇其左目此記爲永福之子守備陳德所射光壂登陴目擊當得其眞光壂創造車營擬連抵河畔以應北岸之援兵衆議相持車成未試而城圯頗以爲恨然時非三代而車戰是資恐終爲房琯之續故康熙乙巳鄢陵梁熙跋是書亦深以是舉爲疑又諸書記城中擬決河以灌賊反以自灌光壂此志殊無是事且志稱九月初一日以後守城之兵每日餒死三四百人其枵腹待盡者不滿千人守陴尚且不能況能攖賊之鋒出而荷鍤熙跋亦謂決灌冦營乃諫垣之議城中不及與聞或亦持平之論乎是役也賊三攻不克光壂與生員張爾猷最爲有力而推官黃澍總兵陳永福拒守尤堅其後永福終降自成澍後亦歸附國朝復潜入徽州誘執金聲皆非忠於所事者此特紀其一時之功耳
</p>
<div class="section" id="title-35"><h2>
	東林始未一卷<span class="jiazhu">編修程晉芳家藏本</span>
</h2></div>
<p class="em2">
	明蔣平階撰平階字大鴻華亭人是書述東林門戶始末始於萬曆二十一年吏部稽勲司員外郞虞淳熙兵部職方司郞中楊于廷之中京察終於崇禎十六年大學士周延儒之賜死惟敘朋黨攻擊之事故於梃擊紅丸移宫之爭客魏之禍與遼東經撫之搆均不敘述蓋意在齊楚浙三黨勝負之間餘非所詳然諸案正諸人之假以攻擊者旣以楚案著沈郭搆釁之由而不及諸案則遺漏孔多中如記顧憲成之援李三才徐石麒之譽吳昌時一著其受欺之由一著其畏禍之故頗無隱諱而延儒通曹化淳以復相山張溥之力乃歸其事於丹陽監生賀順及應城之侯氏未免曲筆至吳昌時之改吏部由交通周延儒乃歸其事於鄭三俊與延儒若無預者尤非事實矣
</p>
<div class="section" id="title-36"><h2>
	談往一卷<span class="jiazhu">大學士英廉家藏本</span>
</h2></div>
<p class="em2">
	舊本題花村看行侍者偶錄不知何許人蓋明之遺民遁迹爲僧者也所記皆明末軼聞凡二十七條其中搗錢造鈔一條票擬部覆一條足以見當時塗餙之弊巧詐之習兩讞翻案一條宜興再相一條足以見當時上下蒙蔽之失惟宜興再相一條以周延儒之賜死爲過項周惡遇一條力鳴項煜周鍾之冤殊乖公論至前朝宫女一條極述莊烈帝之奢侈如宫中日食三千金一宴用十萬金冬月金銀火爐以數千計之類亦似非實錄又燈廟二市一條謂明之亡亡於變奢爲儉其持論尤謬也
</p>
<div class="section" id="title-37"><h2>
	平叛紀二卷<span class="jiazhu">浙江巡撫採進本</span>
</h2></div>
<p class="em2">
	國朝毛霦撰霦字荆石掖縣人是書記崇禎四年叛兵李九成等政聞萊州始末大旨著知府朱萬年總兵楊御蕃參將彭有謨巡撫御史徐從治謝璉等死守全城之功而著孫元化劉宇烈余大成撫冦誤國之罪始於是年閏十一月二十八日吳橋之激變終於崇禎六年四月十三日麻坨之捷分日記載有綱有目其事皆霦所目擊故纎悉具備其自序云使當年之文武諸臣誰爲墨守誰爲血戰誰爲痛哭而乞師誰爲選愞而縱冦爲功爲罪靡不昭然明季軍政之壞此亦可見一斑云
</p>
<div class="section" id="title-38"><h2>
	平冦志十二卷<span class="jiazhu">浙江巡撫採進本</span>
</h2></div>
<p class="em2">
	舊本題管葛山人撰不著姓名前有序文題曰龍湫山人李確著以著之一字推之疑即出於確手案海鹽縣志李天植字因仲前明崇禎癸酉舉人甲申後遁迹龍湫山中改名確字潛初當即其人也是編載明末羣盗之亂分年紀載起崇禎元年迄國朝順治十八年平定滇南張獻忠餘黨孫可望李定國等而止敘述頗爲詳悉其間有關於兵機之勝負國家之興亡者附以論斷其持議頗爲平允然體例未免蕪雜敘事亦不無重複參錯如以郭中傑爲副總兵充督輔中軍已見於甲申正月已酉日下復見於乙卯日下賊射僞詔於城中都城未陷以前之事而敘於莊烈帝崩後王章死於彰義門外城初陷時事而編於帝出宫之後丁未都城始陷而敘内城陷及帝幸南宫於丁未之先又於帝崩之下附所作大行輓詞八首殊非史例又如孫傳庭而此作傳庭陳永福降賊而此云爲賊所殺襄城伯李國禎降賊已久經論定而此云斬衰徒步哭大行殮畢自縊尚仍野史之誤周奎被賊拷不死後復還吳而此云賊令擔水執爨以死閻爾梅即世所稱閻古古康熙中尚在而此僅附存其疑皆紀載之失實者蓋自甲申以後南北間隔傳聞異詞故所載不能盡確也
</p>
<div class="section" id="title-39"><h2>
	明倭冦始末一卷<span class="jiazhu">編修程晉芳家藏本</span>
</h2></div>
<p class="em2">
	舊本題國朝谷應泰撰應泰有明紀事本末已著錄此即本末中之一卷書賈鈔出以紿收藏之家者也
</p>
<div class="section" id="title-40"><h2>
	見聞隨筆二卷<span class="jiazhu">浙江巡撫採進本</span>
</h2></div>
<p class="em2">
	國朝馮甦撰甦有滇考已著錄是編首載李自成張獻忠傳次敘永明王竊號始末次載何騰蛟堵胤錫瞿式耜張同敞陳子壯張家玉陳邦彦李元胤李乾德楊展王祥皮熊楊畏知沐天波李定國十五人傳蓋時方開局修明史總裁葉方藹以甦久宦雲南詢以西南事實因摭所記憶述爲此編以送史館毛奇齡分纂流冦傳其大畧悉取材於此以視稗野之荒誕者較爲確實然亦不能一一詳備也
</p>
<div class="section" id="title-41"><h2>
	安南使事記一卷<span class="jiazhu">兩淮鹽政採進本</span>
</h2></div>
<p class="em2">
	國朝李仙根撰仙根字南津遂寧人順治辛丑進士官至戶部侍郞康熙七年仙根以内秘書院侍讀偕兵部職方司主事楊兆傑使安南還備述宣諭事實編爲此書其詞多質樸少文蓋隨筆紀錄未及刪潤也
</p>
<div class="section" id="title-42"><h2>
	交山平冦本末三卷附詩一卷詳文一卷書牘一卷<span class="jiazhu">浙江汪啓淑家藏本</span>
</h2></div>
<p class="em2">
	國朝夏駰撰紀交城知縣趙吉士勦賊事也交山故爲盗藪康熙七年吉士往莅事以計次第擒之閱四年而盡平駰時客吉士幕中因紀其本末上溯盜起之由中述定計之豫終陳制勝之畧松江陸慶臻爲之評點并附賀贈詩篇於後餘姚邵以發復取吉士詳文書牘有關平冦者别爲二帙評論而刊之駰字宛來湖州人吉士字天羽錢塘人順治辛卯舉人官至戶科給事中
</p>
<div class="section" id="title-43"><h2>
	平閩記十三卷<span class="jiazhu">直隸總督採進本</span>
</h2></div>
<p class="em2">
	國朝楊捷撰捷字元凱鑲黃旗漢軍官至昭武將軍江南提督是編皆其康熙十七年征勦鄭成功時奏疏及箋啓文牌檄告示諸藁馮溥王廣心序葉暎榴跋皆稱平閩紀事前有張玉書序則又稱平閩記蓋初名紀事復改今名也
</p>
<div class="section" id="title-44"><h2>
	師中紀績一卷<span class="jiazhu">山西巡撫採進本</span>
</h2></div>
<p class="em2">
	國朝王得一撰得一字種龍螺陽人福建水師提督萬正色之幕客也是書皆紀正色戰功凡二十三事始於康熙十二年山興安調守寧羌州迄於康熙二十年議征臺灣計首尾十年之事正色與姚啓聖異議堅不欲攻臺灣爲啓聖所奏得旨調陸路提督而以施琅提督水師然琅卒蕩平餘孽則正色之議未足爲據得一以議罷遠征爲紀績之一未免曲筆矣
</p>
<div class="section" id="title-45"><h2>
	武宗外紀一卷<span class="jiazhu">浙江巡撫採進本</span>
</h2></div>
<p class="em2">
	國朝毛奇齡撰奇齡有仲氏易已著錄是書記明武宗之事凡九十四條皆取之於實錄前有自序謂同館之爲史者凡武宗諸可鑒事皆軼而不書故作此以補之然本紀自有體裁無縷陳瑣屑之例且其事已具實錄中而野史又多備載旣無異聞何必複贅耶奇齡註大學備引漢以來訓一切二字爲苟且斥朱子章句誤解一切之謬證據確然乃於彤史拾遺記仁宗張皇后傳中有勿干預一切語此書復有上一切行禮語在張后傳猶曰述其原書未可潤色此書則敘事語矣是亦負氣求勝不顧其後之一端也
</p>
<div class="section" id="title-46"><h2>
	後鑒錄七卷<span class="jiazhu">浙江巡撫採進本</span>
</h2></div>
<p class="em2">
	國朝毛奇齡撰皆記有明一代盜賊之事蓋亦明史擬稿之所餘也自序稱建溪謝給舍作後鑒錄大抵輯明代治盜始末定爲爰書是編因襲故老舊聞彚積成帙仍用謝書之舊名其事迹今率見正史中無大異聞惟推論致亂之由謂明三百年過於輕武儒臣以奴隸遇閫帥尺籍冒濫病坊菜傭漫不經省師中動掣兩肘又中官監進止無已則冠惠文者操名法以持其後亦目擊之篤論也
</p>
<div class="section" id="title-47"><h2>
	封長白山記一卷<span class="jiazhu">大學士英廉家藏本</span>
</h2></div>
<p class="em2">
	國朝方象瑛撰象瑛字渭仁遂安人康熙丁未進士官至翰林院侍講是編記康熙十六年聖祖仁皇帝遣官至長白山事大畧言是年六月三日岀烏喇啓行歷文德痕河阿虎山庫納納林邪爾薩河渾陀河法布爾堪河納丹佛勒地方輝發江法河水敦林巴克塔河納爾渾河敦敦山卓龍窩河諸處至訥陰十一日復自訥陰啓行十四日乃至山麓併記所睹諸靈瑞蓋櫽括當日奏疏爲之故僅粗述梗槩而使臣亦佚其名但稱覺羅武某云
</p>
<div class="section" id="title-48"><h2>
	辦苗紀畧八卷<span class="jiazhu">浙江巡撫採進本</span>
</h2></div>
<p class="em2">
	國朝俞益謨撰益謨字嘉言號澹菴寧夏人官至湖廣提督康熙四十二年辰州紅苗爲亂詔吏部尚書席爾達督荆州駐防兵及廣西貴州湖南三省漢土兵勦平之益謨時率湖南兵從征攻奪小天星寨以臨天星寨而紅苗乞降是編詳記其事首以地圖次以明以來用兵得失及近時啟釁之由次爲條議案牘記事之文大意謂明事壞於撫字廢鵰勦之法而土豪營弁又緣以爲利釀變者非一日至是始一舉底定云
</p>
<div class="section" id="title-49"><h2>
	遜代陽秋二十八卷<span class="jiazhu">内府藏本</span>
</h2></div>
<p class="em2">
	國朝余美英撰美英一名玽字璈伯錢塘人其書專紀明惠帝事蹟一卷至十二卷爲君紀凡分三十二篇附以論九首書一首十三卷至二十四卷爲臣紀皆建文諸臣列傳二十五卷爲後死表闕表二十六卷爲歸命表二十七卷爲不義表二十八卷爲備遺篇餘闋書中蒐採頗富而採用從亡致身諸錄自建文四年後每歲具書帝在某處帝幸某處言之鑿鑿不存疑案未免失之於誤信也
</p>
<div class="section" id="title-50"><h2>
	二申野錄八卷<span class="jiazhu">浙江巡撫採進本</span>
</h2></div>
<p class="em2">
	國朝孫之騄撰之騄有重編尚書大傳已著錄是編採錄明一代妖異之事編年紀載始於洪武元年戊申終於崇禎十七年甲申故以二申爲名與明史五行志亦多相合其誕者則小說家言也
</p>
<div class="section" id="title-51"><h2>
	衡湘稽古五卷<span class="jiazhu">兩江總督採進本</span>
</h2></div>
<p class="em2">
	國朝王萬澍撰萬澍字霍霖別號勉亭常寧人卷首題衡湘野人述而不著名名字乃見於他人序中亦好僻之士也大意以衡湘爲古帝王巡狩都會之區春秋時芉椘兼併聖人屏之後人遂忘其先之盛於是歷述伏羲神農黃帝少昊顓頊帝嚳堯舜夏商二代以迄周昭撰爲此錄每事標舉其綱而雜引羣書爲目多摭自路史諸書旣非地志又非史傳與廖道南之楚紀其叢雜約畧相等云
</p>
<p class="em2">
	右雜史類一百七十九部七百五十七卷<span class="jiazhu">内七部無卷數</span>皆附存目
</p> 



</div></body></html>