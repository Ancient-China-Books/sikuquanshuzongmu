<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百五十五·集部八（別集類八）</title></head><body><div id="text">

<p>
<strong>欽定四庫全書總目卷一百五十五</strong>
</p>
<div class="section" id="title-0"><h1>
	集部八
</h1><hr/></div>
<div class="section" id="title-1"><h2>
	別集類八
</h2></div>
<div class="section" id="title-2"><h2>
	樂圃餘藁十卷附録一卷<span class="jiazhu">兩淮馬裕家藏本</span>
</h2></div>
<p class="em2">
	宋朱長文撰長文有吳郡圖經續記已著錄長文著述甚富所撰詩詞賦辨表章雜說凡一百卷以所居名樂圃故名之曰樂圃集南渡以後盡燬於兵其從孫知漢陽軍思裒集遺文得詩百六十有三記五序六啟七墓誌五雜文六重爲編次類爲十卷又以墓銘表傳爲附錄一卷鋟本以傳以非樂圃集之全本故名之曰餘藁歲久板佚藏書家遞相傳錄惟寫本僅存康熙壬辰其裔孫岳壽即舊本重刋復行於世外附補遺詩一首贊一首則明嘉定陸嘉頴所掇拾增入也稿中墓銘皆署其父公綽名蓋長文少時代其父作思從石刻錄出亦可見當時搜討之勤矣葉夢得避署錄話曰元豐間淮浙士人以疾不仕因以行義聞於鄉里者二人楚州徐積仲車蘇州朱長文伯原則長文在南北宋間與徐積齊名然積之學問主精研事理長文之學問主博考古今積之文章多怪偉駭俗長文之文章多平易近人其所造則各有不同云
</p>
<div class="section" id="title-3"><h2>
	龍雲集三十二卷<span class="jiazhu">浙江鮑士恭家藏本</span>
</h2></div>
<p class="em2">
	宋劉弇撰弇字偉明安福人元豐二年進士復中博學宏詞科初知峩眉縣改博士元符改元進南郊大禮賦除祕書省正字厯實錄院檢討事迹具宋史本傳是集名曰龍雲者書錄解題謂龍雲安福鄉名弇所居也其文不名一格大都氣體宏整詞致敷腴周必大作是集序謂其醺經飫史吞吐百氏爲足繼歐陽修之後而上接韓文則推許未免溢分宋史本傳稱其文剷削瑕纇卓詭不凡庶幾乎近其實矣詩雖才地稍弱要亦峭拔不俗異於庸音之足曲也其集初刋於浦城僅二十五卷紹興四年其鄉人羅良弼搜求別本益以彭德源曾如晦等所編又得宏詞時議諸篇於郭明叔家總六百三十一首釐爲三十二卷後附誌銘及良弼跋歲久板佚明弘治中劉璋復序而重刋吳之振撰宋詩鈔不及弇集曹庭楝撰宋詩存始補收之蓋傳本較稀故之振偶未見云
</p>
<div class="section" id="title-4"><h2>
	雲溪居士集三十卷<span class="jiazhu">永樂大典本</span>
</h2></div>
<p class="em2">
	宋華鎭撰鎭字安仁會稽人元豐二年進士官至朝奉大夫知漳州軍事鎭原集本一百卷又有揚子法言訓解十卷書說三卷會稽覽古詩一百三篇長短句一卷會稽錄一卷并附哀文一卷通一百十七卷紹興十三年其子初成裒集刋刻曾表進於朝又鎭上蔡樞密書自云有所作王制解一編而初成所爲狀跋則不載是書蓋當時巳散佚矣其集諸家書目皆不著錄寶慶會稽續志但稱鎭好學博古嘗著會稽覽古詩一百三篇不及其集惟焦竑經籍志載雲溪居士集一百卷而其他著作亦均未載近錢塘厲鶚編宋詩紀事僅從地志之中抄得會稽覽古詩九首知自明以來是集無傳本也兹於永樂大典中掇緝詮次釐爲三十卷雖未能頓還舊觀然原刻卷數巳得三之一矣樓炤序其集曰精深典贍遒麗逸發又曰介然自重不輕以求人之知其名之不昭也固宜然觀其學術大扺以王安石爲宗且與蔡京章惇輩贈答往來干祈甚至炤之所云未必遽爲公論特幸不爲京輩所汲引故尚未麗名姦黨身敗名裂耳至其所爲詩文則才氣豐蔚詞條惕達雖不足與歐曾蘇黃比絜長短而在元豐元祐之際亦裒然自成一家置其人品取其文章可矣
</p>
<div class="section" id="title-5"><h2>
	演山集六十卷<span class="jiazhu">編修汪如藻家藏本</span>
</h2></div>
<p class="em2">
	宋黃裳撰裳字冕仲南平人元豐五年進士第一累官禮部尚書宋史列傳別有一黃裳普城人乾道五年進士光宗時官至顯謨閣待制名姓偶同非一人也其集見於陳振孫書錄解題者六十卷今此本卷目相符蓋猶宋時原本國史經籍志作黃裳兼山集四十卷書名卷數俱不合蓋焦竑傳錄之誤耳裳宋史無傳其行事不甚可考福建通志稱政和宣和間三舍法行裳上書謂宜近不宜遠宜少不宜老宜富不宜貧不如遵祖宗科舉之制人以爲確論要亦伉直有守之士故其詩文俱骨力堅勁不爲委靡之音同時莊念祖述方外志乃謂裳爲紫薇天官九眞人之一因誤校籍墮人間云云說殊誕妄蓋以裳素喜道家元祕之書又自稱紫元翁往往愛作塵外語故從而附會之耳兹編爲乾道初其季子玠裒輯建昌軍教授廖挺訂其舛誤刻於軍學前有王說序亦稱其淵源六經議論悉出於正云
</p>
<div class="section" id="title-6"><h2>
	姑溪居士前集五十卷後集二十卷<span class="jiazhu">編修汪如藻家藏本</span>
</h2></div>
<p class="em2">
	宋李之儀撰之儀字端叔宋史稱滄州無棣人而吳芾作前集序乃曰景城人考元豐九域志熙寧六年省景城入樂壽則當爲樂壽人史殆因滄州景城郡橫海軍節度治平九年嘗由淸池徒治無棣遂誤以景城即無棣也陳氏書錄解題據所題郡望稱爲趙郡人益失之矣之儀元豐中舉進士元祐初爲樞密院編修官通判原州元符中監内香藥庫以嘗從蘇軾幕府爲御史石豫劾罷崇寧初提舉河東常平坐草范純仁遺表過於鯁直忤蔡京意編管太平是編前集五十卷爲乾道丁亥吳芾所輯併爲之序姑溪居士之儀南遷後自號因以名其集也後集二十卷不知誰編然文獻通考已著錄則亦出宋人手矣之儀在元祐熙寧間文章與張耒秦觀相上下王明淸揮塵後錄稱其尺牘最工然他作亦皆神鋒俊逸往往具蘇軾之一體蓋氣類漸染與之化也其詩名稍不及黃陳論者因蘇軾題其詩後有暫借好詩消永夜每逢佳處輒參禪句遂以爲諷其過於僻澁今觀集中諸詩雖魄力雄厚不足敵軾然大抵軒豁磊落實無郊島鉤棘艱苦之狀註家所論附會其詞非軾本意矣
</p>
<div class="section" id="title-7"><h2>
	潏水集十六卷<span class="jiazhu">永樂大典本</span>
</h2></div>
<p class="em2">
	宋李復撰復字履中先世家開封祥符以其父官關右遂爲長安人登元豐二年進士厯官熙河轉運使終於中大夫集賢殿修撰其事迹不見於宋史洪邁容齋隨筆載其於蔡京刑恕謀用戰車戰艦一事上疏排詆甚爲切直而恨史傳之不能詳盡朱子語錄亦曰閩人李復<span class="jiazhu">案復非閩人此句或傳寫之誤</span>及識橫渠先生紹聖間爲西邊使者博記能文今信州有潏水集者即其文也其間有論孟子養氣謂動必由理故仰不愧於天俯不怍於人無憂無懼其氣豈不充乎舍是則明有人非幽有鬼責自歉於中氣爲之喪矣此語雖疎却得其大旨近世諸儒之論多似過高流於老莊而不知不若此說之爲得也今觀是集如謂揚雄不知道謂井田兵制不可遽言復古皆確然中理其他持論亦皆醇正不止朱子所稱一條又久居兵間嫻習戎事故所上奏議大都侃侃建白深中時弊亦不止洪邁所稱二疏至其考證今古貫穿博洽於易象算術五行律吕之學無不剖晰精微具有本末尤非空談者所可及在宋儒之中可謂有體有用者矣集本四十卷乾道間嘗刻於饒郡即朱子所謂信州本也後散佚無存談宋文者多不能舉其名氏今從永樂大典裒輯編綴釐爲一十六卷著之於錄旣以發潛德之光且以補史傳之闕畧焉
</p>
<div class="section" id="title-8"><h2>
	道鄉集四十卷<span class="jiazhu">兩淮馬裕家藏本</span>
</h2></div>
<p class="em2">
	宋鄒浩撰浩字志完常州晉陵人元豐五年進士官終直龍圖閣贈寶文閣學士諡曰忠事迹具宋史本傳此集乃其子柄栩所輯凡詩十四卷文二十六卷李綱嘗爲之序此本失載東都事畧載浩集三十卷疑此亦後人所分也浩於元符二年以上疏諫立劉后編管新州當時巳焚燬其稿徽宗初蔡京重治浩罪求其疏不得仍僞作浩疏宣示之今集中具載原疏蓋自徽宗實錄浩傳中採出者又集載疏共四首而李燾長編内尚有元符元年論執政大臣不和一疏不見集中又論章惇凡四疏集亦祇載其三而高俅轉官一制乃存而不刪蓋編類之時蒐采未備去取亦未盡當也柄等鏤板宋末已燬明成化間其裔孫鄒量始得内閣抄本萬曆中錢塘令鄒忠胤亦浩之裔乃再刋行之王士禎居易錄稱其古詩似白居易律詩似劉夢得又稱其受學程門而特嗜禪理詩文多宗門語其括蒼易傳序服膺荆舒之學亦駁而不淳夫浩之大節可謂不愧師門矣語言文字小小異同未足爲累蓋所學在此不在彼也以是吹求是亦不揣其本矣
</p>
<div class="section" id="title-9"><h2>
	學易集八卷<span class="jiazhu">永樂大典本</span>
</h2></div>
<p class="em2">
	宋劉跂撰跂字斯立東光人家於東平尚書右僕射摰之子也宋史附見摰傳稱其能文章遭黨事爲官拓落家居避禍以壽終而不詳著其仕履惟晁說之作跂墓誌稱跂登元豐二年進士初選亳州教授元祐初除曹州州學教授以雄州防禦推官知江州彭澤縣其後改管城蘄水所至有政聲復主管成都府永寧觀政和末以朝奉郞卒所敘生平梗槪頗爲詳悉說之又稱跂晚作學易堂鄉人稱爲學易先生其集名蓋取諸此也紹聖初摰以黨籍竄新州卒於謫所建中靖國初跂伏闕籲冤得復官昭雪世稱其孝吕本中東萊詩話稱跂初登科就亳州見劉攽所稱引皆所未知於是始有意讀書厥後與孫復石介名相埓蓋其行誼學問均不愧於古人所作古文類簡勁有法度詩則多似陳師道體雖時露生拗要自落落無凡語江西宗派圖中不列其名殆以摯爲朔黨門戶不同歟然淳熙中吕祖謙奉詔修文鑑多取跂作其辨冤時上執政啟所云晚歲離騷魂竟招於異域平生精爽夢猶托於古人者吕本中詩話及王銍四六話亦俱極推其隸事之工即以文章而論亦北宋末年卓然一作者矣其集原本二十卷陳振孫書錄解題謂最初李相之得於跂甥蔡瞻明紹興中洪邁傳於長樂官舍後施元之刻板行世宣防宫賦學易堂記世尤傳誦今元之舊刻久無傳本惟永樂大典載跂詩文頗多雖未免有所脫佚而掇拾排次尚可得什之六七謹依類編訂共錄爲十有二卷今恭承聖訓於刋刻時削去靑詞以歸雅正其同天節道場疏管城縣修獄道場疏供給看經疏北山塑像疏靈泉修告疏仁欽陞坐疏請崇寧長老疏以及爲其父母舅氏修齋諸疏皆跡涉異端與靑詞相類亦槪爲削除重加編次釐爲八卷用昭鑑古斥邪之訓垂萬世立言之準焉
</p>
<div class="section" id="title-10"><h2>
	游廌山集四卷<span class="jiazhu">福建巡撫採進本</span>
</h2></div>
<p class="em2">
	宋游酢撰酢字定夫建陽人元豐五年進士建中靖國初厯官監察御史宣和初終於知濠州事蹟具宋史道學傳楊時龜山集有酢墓誌銘稱所著有中庸義一卷易說一卷詩二南義一卷論語孟子襍解各一卷文集十卷年譜稱其年二十九錄明道先生語年四十一錄伊川先生語年四十六作論孟雜解中庸義年四十七作易說詩二南義而不言文集蓋本各爲書也此本首以論語雜解中庸義孟子雜解爲一卷次易說詩二南義爲一卷次師語師訓爲一卷次以文七篇詩十三首附以墓誌年譜爲一卷又中庸義後有拾遺孟子雜解僅八條詩二南義僅二條蓋後人掇拾重編不但非其原本且併非完書矣春日山行詩中有風詠舞雩正此曰雪飄伊洛是何年之句自用程門立雪故實似亦不類酢作以其爲宋儒遺書別無他本姑錄之以備一家焉
</p>
<div class="section" id="title-11"><h2>
	西臺集二十卷<span class="jiazhu">永樂大典本</span>
</h2></div>
<p class="em2">
	宋畢仲游撰仲游字公叔鄭州人同平章事士安之曾孫與兄仲衍同舉進士厯仕州縣元祐初召試學士院除集賢校理累遷吏部郞中後入元祐黨籍終於西京留司御史臺提舉鴻慶官宋史附載入士安傳末叙其事迹頗詳厲鶚宋詩紀事以爲士安子者誤也東都事畧但稱仲游有集行世不詳卷數宋史藝文志作五十卷而晁公武讀書志則稱西臺集二十卷所紀卷目多寡互殊傳本亦久絶於世今從永樂大典各韻中搜輯排比詩文諸體俱全似巳尠所遺闕特未能足五十卷之數然宋志荒謬多不可憑疑五字爲傳寫之誤謹仍依讀書志釐爲二十卷亦幾幾乎還其舊矣仲游少負雋名其試館職時所與同策問者乃黃庭堅張耒晁補之諸人而蘇軾獨異所作擢爲第一他日又舉以自代且稱其學貫經史才通世務文章精麗議論有餘原狀具見東坡集中今觀其著作大都雄偉博辨有原泉萬斛之致於軾文軌轍最近針芥之契殆由於此其間如正統封建郡縣諸議雖不免稍失之偏駁而其他論事之作類皆明白詳盡切中情理不爲浮誇誕謾之談蓋其學問旣有根柢所從游者如富弼司馬光歐陽修范純仁范純粹劉摰輩又皆一時名德漸漬薫陶故發爲文章具有典則集中上蘇學士書稱其知畏於口未畏於文深戒其以文字賈禍又上司馬温公書稱其欲廢新法而左右皆安石之徒懼其禍之猶在其後悉如所慮是其深識遠計尤不可及固非獨文辭之工矣又永樂大典有畢仲衍上編次官制卷目劄子一道亦題作西臺集考宋史載仲衍爲官制局檢討文字千萬計損益刪補曲盡其當或由仲衍無集故附入仲游集中歟今亦並存以備考證至開啟疏樂詞諸篇非文章之正體今以原集所有姑錄存之而刋本則槪從刪削焉
</p>
<div class="section" id="title-12"><h2>
	樂靜集三十卷<span class="jiazhu">編修汪如藻家藏本</span>
</h2></div>
<p class="em2">
	宋李昭玘撰昭玘字成季宋史云濟南人考昭玘籍本鉅野殆嘗自署濟陰而史遂誤濟南也元祐中擢進士第厯官提點永興京西京東刑獄坐元符黨奪官徽宗立召爲右司員外郎遷太常少卿出知滄州崇寧初編入黨籍紹興初追復直徽猷閣事迹具宋史本傳史稱昭玘坐廢以後居閒十五年自號樂靜先生寓意法書圖畫貯以十囊命曰燕游十友侯蒙爲昭玘校試所舉士及蒙執政感舊恩使人致意昭玘惟求秘閣法帖而已其孤介自守不汲汲自進如是故其胸度夷曠發爲文章皆光明俊偉無依阿淟涊之態亦無囂呼憤戾之氣又早爲蘇軾所知耳濡目染具有典型北宋之末翹然爲一作者當時與晁補之齊名固不虛也其集前後無序跋不知何人所編晁陳二家書目及宋史藝文志皆不著錄葉盛菉竹堂書目有之而無卷數惟焦竑國史經籍志載三十卷此本凡詩四卷徐州十事一卷記一卷傳序一卷雜文二卷書二卷表三卷啟狀七卷疏一卷靑詞疏文一卷僧疏一卷進卷二卷試館職策一卷碑誌行狀三卷與焦竑志合蓋即竑所見之本也
</p>
<div class="section" id="title-13"><h2>
	北湖集五卷<span class="jiazhu">永樂大典本</span>
</h2></div>
<p class="em2">
	宋吳則禮撰則禮字子副富川人以父御史中復廕入仕官至直秘閣知虢州晚居豫章自號北湖居士其事迹畧見陳振孫書錄解題而不甚詳備今考集中所與唱和者若唐庚韓駒曾紆陳師道諸人皆一時名士其李長者像序署銜則嘗爲軍器監主簿又續百憂集行有疇昔罪臣投荆州之句蓋中間曾以事貶謫也又永樂大典載有韓駒北湖集序題宣和壬寅而中稱則禮卒於虢州之後一年其子坰綴輯詩文云云則當終於宣和辛丑楊萬里誠齋詩話乃稱尤袤賞其二絶句其一有華館相望總使星長淮南北巳休兵句乃似高宗時語豈萬里偶傳訛乎駒序稱坰所編集爲三十卷書錄解題則作北湖集十卷長短句一卷世久無傳未詳孰是今從永樂大典各韻中裒輯編綴尚得詩三百餘首長短句二十餘首雜文三十餘首謹校正訛舛釐爲五卷則禮詩格峭拔力求推陳出新雖間涉於頽唐而逸趣環生正復不煩繩削近體好爲生拗筆力縱橫愈臻遒上襍文雖寥寥數首而法律嚴密具有典型觀所作歐陽永叔集跋曾子固大般若經抄序知其於古文一脈具有淵源宜其折矩周規動符軌度固非渡江以後講學家支離冗漫之體所得而比並矣
</p>
<div class="section" id="title-14"><h2>
	溪堂集十卷<span class="jiazhu">永樂大典本</span>
</h2></div>
<p class="em2">
	宋謝逸撰逸字無逸臨川人屢舉不第然以詩文名一時㠯本中作江西詩派列黃庭堅而下凡二十五人逸與弟薖並與焉本中嘗稱逸才力富贍不減康樂劉克莊作江西詩派序則謂逸輕快有餘而欠工緻頗以本中之言爲失實今觀其詩雖稍近寒瘦然風格雋拔時露淸新上方黃陳則不足下比江湖詩派則渢渢乎雅音矣且克莊序中又稱宣政間有歧路可進身韓子蒼諸人或自鬻其技至貴顯二謝乃老死布衣其高節爲不可及而本中東萊詩話亦載汪華贈逸詩云但得丹霞訪龎老何須狗監薦相如新年更勵於陵節妻子同鉏五畝蔬則知當時兼以人品重之不獨以其詩也考江西派中有集者二十四人逸所著文集二十卷詩集五卷補遺二卷詩餘一卷尤稱繁富今自黃陳吕晁諸家外惟韓駒陵陽集及薖之竹友集猶有寫本逸集巳久佚無傳故王士禎跋竹友集以未見逸集爲歉近時厲鶚撰宋詩紀事蒐羅極廣所採逸詩亦止十餘首今從永樂大典所載裒集綴輯尚得詩文數百篇中間如冷齋夜話所載貪夫蟻旋磨冷官魚上竿句又豫章詩話所引逸蝴蜨詩狂隨柳絮有時見舞入梨花何處尋江天春晩暖風細相逐賣花人過橋等句雖皆巳失其全篇然其存者詩詞約什之七八文亦約什之四五巳可畧見其大槪謹訂正訛舛釐爲十卷庶考江西詩派者猶得以備一家焉
</p>
<div class="section" id="title-15"><h2>
	竹友集十卷<span class="jiazhu">編修汪如藻家藏本</span>
</h2></div>
<p class="em2">
	宋謝薖撰薖字幼槃臨川人宋史藝文志陳振孫書錄解題載薖竹友集俱作十卷而世所行本止四卷又有詩無文蓋流傳僅存巳多闕佚此本乃明謝肇淛從内府鈔出凡古詩四卷律詩三卷雜文三卷與宋時卷數相合蓋猶舊本卷末有紹興壬申撫州州學教授建康苗昌言題識稱二謝文集合三卷邦之學士欲刋之而未能朝議大夫趙士鵬來守是邦始命勒其書於學宫以稱邦人之美意詳其詞氣蓋與謝逸溪堂集同時授梓故吕本中原跋亦總二集而言之也本中稱薖詩似謝元暉不免譽之太過劉克莊詩話則謂薖視逸差苦思而合元暉者亦少王士禎居易錄又謂薖在江西派中亦淸逸可喜然涪翁沈雄剛健之氣去之尚遠所評隲俱爲不誣士禎又極稱其顔魯公祠堂十八學士圖諸長歌及尋山紅葉半旬雨過我黃花三徑秋二句靡靡江蘺只喚愁一詩持論亦屬允當至所稱挼挲蕉葉展新綠從臾榴花開晚紅瘦藤拄下萬峯頂老鶴來歸千歲巢則殊不盡薖所長蓋一時興到之言非篤論也
</p>
<div class="section" id="title-16"><h2>
	日涉園集十卷<span class="jiazhu">永樂大典本</span>
</h2></div>
<p class="em2">
	宋李彭撰彭字商老南康軍建昌人陳振孫書錄解題以爲公擇之從孫王明淸揮塵錄謂李定仲求以不得預蘇舜欽賽神會興大獄彭即其孫也二說未知孰是宋史不爲立傳其行履亦不可考趙彥衛雲麓漫鈔載吕居仁江西詩派圖錄自黃庭堅以下二十五人彭名在第十五居韓駒之亞則彭本文章之士故事迹不見於史也其集書錄解題作十卷世久無傳今檢永樂大典所載彭詩頗多抄撮編次共得七百二十餘首諸體咸備謹校定訛謬仍釐爲十卷以還其舊集中所與酬倡者如蘇軾張耒劉羲仲等皆一代勝流故其詩具有軌度無南宋人粗獷之態吕居仁稱其詩文富贍宏博非後生容易可到劉克莊後村詩話亦稱其博覧强記而獨惜其詩體拘狹少變化今觀所作克莊所論爲近之然邊幅未宏而錘鍊精研時多警策頗見磨淬之功在江西派中與謝逸洪朋諸人足相頡頏終非江湖末派所能及也
</p>
<div class="section" id="title-17"><h2>
	灌園集二十卷<span class="jiazhu">永樂大典本</span>
</h2></div>
<p class="em2">
	宋吕南公撰南公字次儒南城人宋史文苑傳稱其於書無所不讀於文不肯綴輯陳言熙寧中士方推崇馬融王肅許愼之業<span class="jiazhu">案熙寧中科舉所用乃王安石三經新義及字說非馬融王肅許愼之學此語殊爲乖妄宋史荒陋此亦一端謹附糾其謬於此</span>剽掠臨摹南公度不能逐時好一試禮闈不偶退築室灌園不復以進取爲意元祐初立十科薦士中書舍人曾肇上疏薦其不事俗學安貧守道堪充師表廷議欲命以官未及而卒陳振孫書錄解題稱南公欲修三國志名其齋曰袞斧將成而南公卒書亦不傳惟其子郁編次遺文爲三十卷然刋板久佚流傳遂絶僅存抄本吕次儒集一卷惟錄麻姑仙詩二十四首福山詩一首及錢鄧州不燒紙鏹頌義鷹志龍母墓三篇蓋後人從宋文鑑及麻姑山志抄撮而成十不存一今據永樂大典所載裒輯薈萃篇帙尚夥謹依類排次釐爲二十卷雖不必盡符原數視世所傳本則賅備多矣南公與汪祕校論文書自言於莊列六經百家十八代史因文見道沈酣而演繹之私心自許謂文學之事雖使聖人復生不得廢吾所是惟當勒成一家俟之百世又曰堯舜以來揚馬以前與夫韓柳之作此某所謂文者若乃場屋詭僞刼剽穿鑿猥冗之文則某之所恥者必若黃河泰山峻厚高簡渾灝奔注與天地齊同而日月不能老之者此某之所以究心今讀其集雖所言不無過夸然其覃精殫思以力追秦漢要亦毅然不惑於俗學者也
</p>
<div class="section" id="title-18"><h2>
	慶湖遺老集九卷<span class="jiazhu">兩江總督採進本</span>
</h2></div>
<p class="em2">
	宋賀鑄撰鑄字方回衛州人唐諫議大夫知章之後元宗時知章致政詔賜鏡湖據謝承會稽先賢傳謂慶湖以王子慶忌得名後訛爲鏡故鑄自號慶湖遺老初以婚於宗女授右班殿直元祐中李淸臣奏换通直郞通判泗州太平州卒事蹟載宋史文苑傳其詩自元祐巳卯以前凡九卷自製序文是爲前集已卯以後者爲後集合前後集二十卷同時程俱爲之叙今後集已佚惟前集僅存鑄子{木廪}跋稱後集經兵火散失則南宋巳無完本故書錄解題所載卷數與今本同也方回作瀛奎律髓稱鑄每詩題下必詳注作詩年月與其人之里居姓氏今觀此本與回所說相符蓋猶舊刻之未經刪竄者矣鑄以塡詞名家世傳其靑玉案詞梅子黃時雨句有賀梅子之稱然其詩亦工緻修潔時有逸氣格雖不高而無宋人悍獷之習苕溪漁隱叢話稱其以望夫石詩得名詩人玉屑稱王安石賞其定林寺絶句王直方詩話載回論詩之言曰平淡不涉於流俗奇古不鄰於怪僻題詠不窘於物義叙事不病於聲律比興深者通物理用事工者如已出格見於成篇渾然不可鐫氣出於言外浩然不可屈<span class="jiazhu">案此段以叶韻成文</span>觀其所作雖不盡如其所論要亦不甚愧其言也陸游老學菴筆記曰賀方回狀貌奇醜俗謂之賀鬼頭喜校書朱黃未嘗去手詩文皆高不獨工長短句也今其文則不可睹矣
</p>
<div class="section" id="title-19"><h2>
	摛文堂集十五卷附錄一卷<span class="jiazhu">永樂大典本</span>
</h2></div>
<p class="em2">
	宋慕容彦逢撰彦逢字淑遇宜興人元祐三年進士調銅陵主簿復中詞科遷淮南節度推官崇寧元年除祕書省校書郞厯官刑部尚書卒諡文安宋史不爲立傳其生平行履僅見永樂大典所載墓誌中誌稱所著文集二十卷外制二十卷丙制十卷奏議五卷講解五卷藏於家合計之當爲六十卷而宋史藝文志載有慕容彦逢集三十卷其目與誌頗不合今按彦逢孫綸原序稱因兵火散失綸搜訪所得分爲三十卷命工鏤板目以摛文堂集則是集乃綸所重編宋史據以著錄故與墓誌互異也彦逢才藻富贍當紹聖初設宏詞科實首中其選後受知徽宗列禁近官侍從者十有五年一時典冊多出其手今集中存者尚幾數百篇其榮遇不爲不至而檢核所作希睹讜言惟多以獻媚貢諛熒惑主聽如以刑部獄空及天下奏案斷絶具劄稱賀至三四上殊可嗤鄙又如理會居養院學校諸劄子亦皆希廟堂意旨所尚曲加文飾吕祖謙輯宋文鑑不錄彦逢一篇其擯斥之意當由於此特因其没於政和七年時事尚未潰裂故不至附會童蔡以成其惡名耳然其文章雅麗制詞典重温厚尤爲得體就文論文固亦未可竟廢也謹據永樂大典所載分類裒輯釐爲詩二卷雜文十三卷而以諡議墓誌銘别爲一卷附之庶讀者猶得以攷見崖畧焉
</p>
<div class="section" id="title-20"><h2>
	襄陵集十二卷<span class="jiazhu">永樂大典本</span>
</h2></div>
<p class="em2">
	宋許翰撰翰字崧老拱州襄邑人元祐三年進士徽宗欽宗時再爲給事中擢同知樞密院以議論不合去高宗即位召爲尚書右丞兼權門下侍郞復乞宫祠以歸事迹具宋史本傳據蔡絛鐵圍山叢談所載絛與翰蓋最相契然史稱翰於宣和間即奏記蔡京爲百姓困弊起爲盗賊天下有危亡之憂願罷雲中之師修邊保境時不能用其後燕山之役卒以召釁論者謂其有曲突徙薪之謀其諫种師道不當罷疏至三四上亦深得救時要領至南渡後入踐政府極論黃潛善姦邪而力言李綱忠義可用致爲宵小齮齕去位生平正直之節終始不撓今所上章奏具在集中其勁氣凛然猶可想見然則絛所記錄亦如其西淸詩話依附蘇黃以求名耳不足爲翰累也翰所著有論語解春秋傳諸書蓋頗究心於經術故發爲文章具有源本惟論配享劄子一通稱揚雄與孟子異世同功請以配食孔子廟廷位次孟子其說頗爲誣謬耳陳振孫書錄解題稱襄陵集二十四卷其本久佚今據永樂大典所載採輯編次釐爲十二卷其奏疏爲永樂大典所原缺者則别據厯代名臣奏議補入庶直言讜論猶得以考見其什一云
</p>
<div class="section" id="title-21"><h2>
	浮沚集八卷<span class="jiazhu">永樂大典本</span>
</h2></div>
<p class="em2">
	宋周行已撰行已字恭叔永嘉人元祐六年進士官至祕書省正字出知樂淸縣陳振孫書錄解題稱其爲太學博士以親老歸教授其鄉再入爲館職復出作縣鄉人至今稱周博士蓋相沿稱其初授之官也振孫載浮沚先生集十六卷後集三卷宋史藝文志載周行已集十九卷正合前後兩集之數而又别出周博士集十卷已相牴牾萬曆温州府志又稱行已集凡三十卷更參錯不符考振孫之祖母即行已之第三女振孫所記當必不悞宋史及温州志均傳訛也行已早從伊川程子游傳其緒論實開永嘉學派之先集中有上宰相書云少慕存心養性之說於周孔佛老無所不求而未嘗有意於進取又有上祭酒書云十五學屬文十七補太學諸生學科舉又二年讀書益見道理於是學古人之修德立行云云觀所自叙其生平學間梗槪可以畧見則發爲文章明白淳實粹然爲儒者之言固有由也且行已之學雖出程氏而與曾鞏黃庭堅晁說之秦覯李之儀左譽諸人皆相倡和集中寄魯直學士一詩稱當今文伯眉陽蘇新詞的爍垂明珠於蘇軾亦極傾倒絶不立洛蜀門戶之見故耳濡目染詩文亦皆嫻雅有法尤講學家所難能矣集久失傳今從永樂大典所載蒐羅排比共得八卷較之原編十幾得五尚足見其大凡也
</p>
<div class="section" id="title-22"><h2>
	東堂集十卷<span class="jiazhu">永樂大典本</span>
</h2></div>
<p class="em2">
	宋毛滂撰滂字澤民衢州江山人官至祠部員外郞知秀州陳振孫書錄解題載滂東堂集六卷詩四卷書簡一卷樂府二卷滂嘗知武康縣縣有東堂故以名其集也初元祐中蘇軾守杭州滂爲法曹秩滿去已行抵富陽軾聞有歌其惜分飛詞者折簡追還留連數月由此知名然其後乃出蔡氏兄弟之門蔡絛鐵圍山叢談載蔡京柄政時滂上一詞甚偉麗因驟得進用王明淸揮塵後錄又載滂爲曾布所賞擢置館閣布南遷坐黨與得罪流落久之蔡卞鎭潤州與滂俱臨川王氏婿滂傾心事之一日家集觀池中鴛鴦卞賦詩云莫學饑鷹飽便飛滂和呈云貪戀恩波未肯飛卞妻笑曰豈非適從曾相公池中飛過來者乎滂大慙云云是其素行儇薄反覆不常至爲婦人女子所譏人品殊不足重即集中所載酬答之文亦多涉請謁干祈不免脂韋淟涊之態故陳振孫謂其詩文視樂府頗不逮蓋亦因其人而少之然平情而論其詩有風發泉湧之致頗爲豪放不羈文亦大氣盤礴汪洋恣肆與李廌足以對壘在北宋之末要足以自成一家固未可竟置之不議也謹從永樂大典蒐採裒輯釐爲詩四卷文六卷仍還其十卷之舊其書簡即附入文集不復别編至所作東堂詞則毛晉已刋入六十家詞中世多有其本今亦别著於錄焉
</p>
<div class="section" id="title-23"><h2>
	劉給事集五卷<span class="jiazhu">浙江鮑士恭家藏本</span>
</h2></div>
<p class="em2">
	宋劉安上撰安上字元禮永嘉人紹聖四年進士丙科由錢塘尉厯擢殿中侍御史疏劾蔡京不報復與石公弼等廷論之坐是浮沈外郡者十六年晚知舒州乞祠得提舉鴻慶宫靖康元年致仕建炎二年卒於家據薛嘉言作安上行狀稱其有詩五百首制誥雜文三十卷篇帙頗富然焦竑國史經籍志載劉安上集實止五卷與此本相合蓋兵燬之餘後人掇拾而成非其原本矣宋史藝文志作四卷則當由刋本舛訛以五爲四耳自明以來流傳甚尠朱彝尊自潁州劉體仁家借抄僅得其半後得福州林佶抄本始足成之其詩醖釀未深而格意在中晚唐間頗見風致文筆亦修潔自好無粗獷拉雜之習蓋不惟風節足重即文章亦不在元祐諸人後矣
</p>
<div class="section" id="title-24"><h2>
	劉左史集四卷<span class="jiazhu">浙江鮑士恭家藏本</span>
</h2></div>
<p class="em2">
	宋劉安節撰安節字元承永嘉人元符三年進士官至起居郞擢太常少卿出知饒州遷知宣州卒於官是集不知何人所編前有留元剛序標題雖稱劉左史集而其文始終以周孚劉安上與安節並稱謂之三先生又秖言其氣節而無一字及文集莫之詳也其編次頗無法首以奏議次以表次以疏狀是矣而以功德疏入之疏狀則爲失倫又次以應酬諸啟冠墓銘之前又次以祭文靑詞冠經義論策之前則顚倒尤甚終以漁樵問對其名與世傳邵子書同核其文亦皆相合考晁公武讀書志曰漁樵問對一卷皇朝邵雍撰<span class="jiazhu">案此爲讀書志之原文故仍舊稱謹附識於此</span>設爲問答以論陰陽化育之端性命道德之奥邵氏言其祖之書也當考云云則漁樵問對有謂出自邵子者有謂邵子之祖者均不云安節所撰不知何以編入集中然以太極圖歸鶴林寺僧壽涯以先天圖歸華山道士陳摶儒者皆斷斷爭之以此書歸於安節而儒者未嘗駁其非或亦疑以傳疑歟安節出伊川程子之門其生平畧見卷末附錄上蔡語錄三則及許景衡所作祭文墓誌中其文章亦明白質實不失爲儒者之言經義尤明白條暢蓋當時太學之程式後來八比之權輿也凡周禮十一篇論語三篇孟子二篇中庸一篇其中庸一篇介孟子二篇之中蓋繕寫偶失其次周禮第四篇前缺四行以文義考之其題當爲時見日會其佚文三行則不可復補矣
</p>
<div class="section" id="title-25"><h2>
	竹隱畸士集二十卷<span class="jiazhu">永樂大典本</span>
</h2></div>
<p class="em2">
	宋趙鼎臣撰鼎臣字承之衛城人自號葦溪翁元祐間進士紹聖中登宏詞科宣和中以右文殿修撰知鄧州召爲太府卿其集見於宋史藝文志者四十卷陳振孫書錄解題云其孫綱立刋於復州本百二十卷刋至四十卷而代去遂止是在當時板行者已非完本劉克莊後村詩話又云竹隱集十一卷多其舊作暮年詩無棗本所紀卷目多寡頗不合疑克莊所稱十一卷者乃專指其詩而言也鼎臣宋史無傳其家世無可考獨集中有繳進其父元祐末所上河議奏狀一首今考宋史河渠志元祐紹聖間水官建議回河獨轉運使趙偁不以爲然力主北流之議疏凡數上言皆切直與鼎臣奏狀相合是鼎臣即偁之子淵源有自其後嘗往來大名眞定間與蘇軾王安石諸人交好相與酬和故所作具有門逕能力追古人劉克莊稱其詩謂材氣飄逸記問精博警句巧對殆天造地設畧不㦸人喉舌費人心目推挹甚至今克莊所摘諸句已多佚其全篇而即所存諸詩觀之工巧流麗其才實未易及克莊之言故非溢美至其雜文刻意研練古雅可觀亦非儉陋者所能望其項背惜原集久經失傳謹就永樂大典各韻中蒐採彚輯勒成二十卷諸體具備蔚然可觀雖未能齊軌蘇黃然比於唐庚晁補之諸人則不啻驂之有靳矣
</p>
<div class="section" id="title-26"><h2>
	唐子西集二十四卷<span class="jiazhu">浙江巡撫採進本</span>
</h2></div>
<p class="em2">
	宋唐庚撰庚有三國雜事已著錄讀書志書錄解題均載唐子西集二十卷宋史庚本傳亦同文獻通考則作十卷此本乃明崇禎庚辰福州徐𤊹從何楷家鈔傳國朝雍正乙已歸安汪亮采所校刋凡詩十卷文十二卷文末綴以三國雜事二卷共二十四卷前有鄭總吕榮義及庚弟庾三序俱作於宣和四年又庚子文若書後作於紹興二十九年總序但云太學諸生所錄鬻書家所刋榮義序亦言非完本庾序則稱比見京師刋行者止載嶺外所述因併取其少年時所作隨卷附之與文若書後均不言其卷數惟紹興二十一年鄭康佐序乃稱初於鵞城得文四十五首詩賦一百八十五首續得閩本文十二首詩賦一百十有一首又續得蜀本文一百四十二首詩賦三百有十首屬教授王維則校讐勒爲二十二卷刻板摹之則此本實鄭氏所刋晁陳諸目所著錄者殆即所謂閩本蜀本故卷數不同歟强行父作唐子西文錄序稱次韻冬日旅舍及留别二詩集者逸之而二詩今在集中信當時非一本矣又汪亮采序稱其論三國事雖别爲撰著亦史所稱精密之一則三國雜事二卷爲亮采所增入故又與二十二卷之數不符也書錄解題稱其文長於議論所著名治存舊正友議賞諸論皆精確劉克莊後村詩話曰子西諸文皆高不獨詩也其出稍晚使及坡門當不在秦晁之下文獻通考引劉夷叔之言亦謂其善學東坡今考庚與蘇軾皆眉州人又先後謫居惠州宜於鄉前輩多所稱述而集中詩文自聞東坡貶惠州一首及送王觀復序從蘇子於湘南一句外餘無一字及軾而詩中深著微詞序中亦頗示不滿又上蔡司空書舉近代能文之士但稱歐陽修尹洙王回而不及軾又讀巢元修傳一篇言蘇轍靳惜名器太甚良以是失士心似庚於軾轍兄弟頗有所憾殆負其才氣欲起而角立爭雄非肯步趨蘇氏者二劉所言未詳考也其詩刻意鍛煉而不失氣格劉夷叔稱其工於屬對緣此遂無古意<span class="jiazhu">案此語見文獻通考</span>胡仔苕溪漁隱叢話則稱其佳句不可勝舉黃徹䂬溪詩話則稱其巧於用事三家之評各明一義而均得其實至於白鷺詩之諸公有意除鈎黨甲乙推求恐到君詞意淺露而鶴林玉露稱之湖上詩之佳月明作哲好風聖之淸墮於惡趣而詩話類編稱之則舍所長而譽所短矣集中有别永叔詩一篇考歐陽修殁於熙寧六年壬子宋史稱庚謫惠州遇赦北歸卒於道年五十一據集中黎氏權厝銘其北歸在政和丁酉上距熙寧壬子凡四十六年是修卒之時庚方五六歲斷不相及或他人之作誤入抑别有字永叔者如瘧疾示聖俞詩乃其甥郭聖俞而非梅堯臣乎疑以傳疑亦姑仍原本錄之焉
</p>
<div class="section" id="title-27"><h2>
	洪龜父集二卷<span class="jiazhu">永樂大典本</span>
</h2></div>
<p class="em2">
	宋洪朋撰龜父朋字也南昌人黃庭堅之甥兩舉進士不第年僅三十八而卒故事迹不傳然其詩則最爲當代所推重豫章續志載黃庭堅之言曰龜父筆力扛鼎他日不患無文章垂世及其没也同郡黃君著裒其詩百篇爲集庭堅在宜州見其本又稱爲篇篇可傳吕本中作江西宗派圖所列凡二十五人首陳師道次潘大臨次謝逸次即及朋紫微詩話又盛推其寫韻軒詩王直方詩話亦稱其一朝厭蝸角萬里騎鵬背句劉克莊後村詩話復稱其游梅仙觀詩能以直節期乃弟且稱龜父警句往往爲前人所未道惜不多見云云則朋雖終於布衣其名在宋代且居三洪上矣陳振孫書錄解題載有朋集一卷久無傳本故厲鶚作宋詩紀事僅從宋文鑑聲畫集諸書摭得遺詩數篇即江湖小集所載亦未爲完備今採掇永樂大典分體排比釐爲上下二卷雖王直方劉克莊所稱諸名句今悉不見全篇未免尚有佚脫然核黃氏所編僅一百首今乃得一百七十八首陳氏所載僅一卷今乃溢爲二卷疑永樂大典所據之本别經後人綴緝續有所增約畧大凡其所闕諒亦無幾矣
</p>
<div class="section" id="title-28"><h2>
	跨鼇集三十卷<span class="jiazhu">永樂大典本</span>
</h2></div>
<p class="em2">
	宋李新撰晁公武讀書志曰李新字元應仙井人早登進士第劉涇嘗薦於蘇軾命賦墨竹口占一絶立就元符末上書奪官謫置遂州流落終身今考集中上李承旨書稱某叨冒元祐第弔安康郡君詞序稱解褐通籍在元祐庚午與公武早登進士之說合上皇帝萬言書首稱元符三年五月十一日興元府南鄭縣丞李新云云上吳戶部書稱庚辰之初云云元符紀元凡三年止於庚辰與公武元符末上書之說合謝循資啟稱妄投北闕之書久作南冠之縶與公武謫置之說亦合惟馮隱士碑陰文稱崇寧二年跨鼇居士以言抵罪羈於武信遺愛碑記亦稱崇寧初入遂寧境則其謫置在上書後三年又與馮德夫手簡稱歸來山谷幾半歲時時掖老母登高指烟雲明滅處正前日羈管所則未嘗終於謫置再與瀘南安撫手簡稱祇役新疆苟攝支邑上鄭樞相書稱陸沈州縣三十許年始以城役改官其他轉資到任諸謝啟雖不能定在何時而更生閣記稱宣和癸卯八月誤恩二郡復有謝茂州到任啟正在是歲則新斥廢以後仍官至丞倅亦未嘗流落終身均與公武所記不合豈宋人重丙而輕外不挂朝籍即謂之流落耶新受知蘇軾初自附於元祐之局故其所上書詞極切直然一經挫折即頓改初心作三瑞堂記以頌蔡京上王右丞書以頌王安石上吳戶部書至自咎前日所言得疾迷罔謂白爲黑其操守殊不足道且所作韓長孺論譏其馬邑之役沮前日之議敗今日之功所以陰解滅遼之失也作武侯論謂其當結魏以圖存所以陰解和金之辱也無非趨附新局以冀遷除公武但記其上書得罪而不詳其後事亦未免考之未審也惟其詩氣格開朗無南渡後啁哳之音其文序記諸篇忽排忽散雖似不合格而他作亦多俊邁可誦在北宋末年可以稱一作者固不必定以其人廢之矣集本五十卷今散見永樂大典者裒合編次尚得三十卷集中更生閣記述政和丁酉剿茂州叛羌旺烈事所述宋兵怯弱之狀殆可笑噱核其地理即今之金川土司而諸書言蜀事者未嘗舉是篇則是集亦罕覯之笈矣
</p>
<div class="section" id="title-29"><h2>
	忠愍集三卷<span class="jiazhu">永樂大典本</span>
</h2></div>
<p class="em2">
	宋李若水撰若水本名若氷欽宗爲改今名字淸卿曲周人靖康初以上舍登第由太學博士厯官吏部侍郞從欽宗如金營以力爭廢立不屈死建炎初贈觀文殿學士諡忠愍事迹具宋史本傳書錄解題載李忠愍集十二卷蓋以其追諡名集劉克莊後村詩話作忠烈集當由傳寫之悞宋史藝文志作十卷考書錄解題稱後二卷爲附錄其死節時事宋志蓋但舉其詩文其實一也若水當金兵薄城之時初亦頗主和議於謀國之計未免少疎而卒能奮身殉節搘拄綱常與斷舌常山後先爭烈使敵人相顧嘆息有南朝惟李侍郞一人之語其末路足以自贖史家以忠義稱之原其心也其詩具有風度而不失氣格其文亦光明磊落肖其爲人南宋時蜀中有鋟本劉子翬屏山集有題忠愍集詩詞極悲壯今原集不傳兹就永樂大典中所散見者掇拾編次釐爲三卷以建炎時誥詞三道附錄於後其子淳跋是集云秭歸費守樞爲先公作文序能不没其實今費序巳無惟淳跋僅存亦併附諸篇末雖蒐羅補綴非復蜀本之舊然唐儲光羲詩格古雅其集亦裒然具存徒以苟活賊庭身汚僞命併其詩亦不甚重至於張巡所作僅聞笛及守睢陽兩篇而編唐詩者無不采錄豈非以忠孝者文章之本耶今若水詩文尚得三卷不止巡之兩篇殘編斷簡固皦然與日月爭光也
</p>
<div class="section" id="title-30"><h2>
	忠肅集三卷<span class="jiazhu">浙江鮑士恭家藏本</span>
</h2></div>
<p class="em2">
	宋傳察撰察字公晦濟源人晁公休爲作行狀言生於元祐四年年十七舉進士當在崇寧五年周必大序作十八則大觀元年登第也初察登第時蔡京欲以女妻之察固辭後娶趙挻之女以外家恩例爲靑州司法參軍厯轉吏部員外郞宣和七年借宗正少卿接伴金使適金兵至韓城鎭挾以行不屈死贈徽猷閣待制事迹具宋史忠義傳此本稱忠肅公集則乾道中所贈諡而其孫伯壽裒集遺文時所題也周必大序稱文務體要詞約而理盡詩尤温純該貫間作次韻愈多而愈工史亦稱其文温麗有體裁今觀其詩古體學韓不成近體亦乏深致文則皆表啟儷偶之詞不出當時應酬之格而請東封頌西封以及靑詞疏文祝文尤宣政間道教盛行隨俗所作皆不足爲典要必大所云蓋曲徇其孫之請而史又沿必大之文然察使不辱命抗節隕身人品可傳則文章亦重必大所序在談藝爲曲筆以名教論之雖謂之直道可矣
</p> 



</div></body></html>