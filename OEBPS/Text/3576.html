<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百六十一·集部十四（别集類十四）</title></head><body><div id="text">

<p>
<strong>欽定四庫全書總目卷一百六十一</strong>
</p>
<div class="section" id="title-0"><h1>
	集部十四
</h1><hr/></div>
<div class="section" id="title-1"><h2>
	别集類十四
</h2></div>
<div class="section" id="title-2"><h2>
	石屏集六卷<span class="jiazhu">浙江鮑士恭家藏本</span>
</h2></div>
<p class="em2">
	宋戴復古撰復古字式之天台人嘗登陸游之門以詩鳴江湖間所居有石屏山因以爲號遂以名集卷首載其父敏詩十首蓋復古幼孤勉承家學因搜訪其先人遺稿以冠已集昔黃庭堅山谷集後附刻其父伐檀詩王楙野客叢書後附刻其父野老紀聞復古以父詩爲數無多不成卷帙特升弁於簡端例雖小變理乃較協矣復古詩筆俊爽極爲作者所推姚鏞跋其詩稱其天然不費斧鑿處大似高三十五輩晚唐諸子當讓一而方回跋其詩亦稱其淸健輕快自成一家雖皆不免稍過其實要其精思研刻實自能獨闢町畦瞿佑歸田詩話載復古嘗見夕照映山得句云夕陽山外山自以爲奇欲以塵世夢中夢對之而不愜意後行村中春雨方霽行潦縱橫得春水渡傍渡句以對上下始稱其苦心搜索即此可見一端至集中嚴子陵釣臺詩所作平生誤識劉文叔惹起虛名滿世間者趙與虤娛書堂詩話極賞其新意可喜而羅大經鶴林玉露又深以其議論爲不然蓋意取翻新轉致失之輕佻集中殊非上乘與虤所云固未足爲定評矣
</p>
<div class="section" id="title-3"><h2>
	蓮峯集十卷<span class="jiazhu">永樂大典本</span>
</h2></div>
<p class="em2">
	宋史堯弼撰堯弼字唐英眉州人其仕履不見於史傳焦竑國史經籍志載堯弼蓮峯集三十卷而世間亦無傳本故錄宋詩者多不能舉其姓名惟永樂大典載有是集原序二篇其一作於乾道丙戌自署曰省齋不知何人其一爲任淸全序作於嘉定癸酉稱堯弼童丱即迥出不凡少以古樂府洪範等論往見張浚浚謂其大類東坡留館於潭與張栻遊每開以正大之學歲丁丑偕其弟堯文登第云云而亦不言其所終考周密浩然齋雅談云李燾十八歲爲眉州解魁時第二人史堯弼方十四歲人疑其文未工赴鹿鳴宴猶著粉紅袴命分韻賦詩堯弼得建字援筆立成云四歲尚少房元齡七步未饒曹子建後爲張魏公客不幸早世云云其所記與任淸全序相合又江湖續集載張煒題蓮峯集詩一首亦有句云一梗江湖客三朝忠義家以諸書叅互考證蓋堯弼登第後未授官而卒也堯弼天姿卓絶其詩縱橫排宕擺脫恒蹊其論策諸篇明白曉暢瀾翻不窮亦有不可羈勒之氣大抵有其鄉蘇氏之遺風惟其夏綠霜凋故不能如李燾之著書傳後然就其文章而論要亦不失爲才士任淸全序乃因集中有論學之作遂以張栻少年自得爲堯弼磨礲浸灌之功欲援而入於道學則門戶標榜之習轉不足以見堯弼矣其文在宋巳多散落是集乃其從孫師道所重刻今亦不可復覩謹從永樂大典中掇拾裒輯釐爲十卷著之於錄俾懷才賫志之士無聲塵翳如之慨焉
</p>
<div class="section" id="title-4"><h2>
	江湖長翁文集四十卷<span class="jiazhu">山東巡撫採進本</span>
</h2></div>
<p class="em2">
	宋陳造撰造字唐卿高郵人淳熙二年進士官至淮南西路安撫司叅議遭宋不競事多齟齬自以爲無補於世置江湖乃宜遂號江湖長翁旣不竟其用故無所表見而宋史亦不爲立傳惟元申屠駉爲作墓誌稱其於誨誘則良師於撫字則循吏身篤操修道兼體用雖金石之文稱述例多溢量亦未必純搆虛詞也集中罪言一篇蓋仿杜牧而作不免紙上談兵徒爲豪語其文則恢奇排奡要亦陳亮劉過之流其他劄子諸篇多剴切敷陳當於事理記序各體錘字鍊詞稍傷眞氣而皆謹嚴有法在南宋諸作者中亦鐵中錚錚者矣至易說一卷始於无妄終於比凡十五篇疑其未完之書中多以史證經與楊萬里誠齋易說李光讀易詳說相類殆爲時事而發托之詁經歟其集久無刻本明崇禎中李之藻以淮南自秦觀而後惟造有名於時始與觀集同刻之於高郵云
</p>
<div class="section" id="title-5"><h2>
	燭湖集二十卷附編二卷<span class="jiazhu">永樂大典本</span>
</h2></div>
<p class="em2">
	宋孫應時撰應時字季和自號燭湖居士餘姚人登淳熙乙未進士初尉黃巖遷海陵丞再遷遂安令改知常熟縣以倉粟流欠貶秩移判邵武軍未上而卒考楊簡作應時壙志及張淏會稽續志均稱其紹熙初嘗應蜀帥邱崈辟預料吳曦逆謀白崈以別將領其軍後曦以叛誅其言果驗時應時已殁三省奏官其子祖開蓋亦智畧之士又史彌遠受業於應時集中與彌遠諸書皆深相規戒迨彌遠柄國獨超然自遠無所假借甘淪一倅而終其人品尤不可及矣宋史藝文志載燭湖集十卷據應時詩中自序蓋嘗應劉克莊之求手編其稿爲五十卷集末有其姪祖祐跋稱悚水司馬述先以十卷付梓後付以問思錄五十條通鑑摘義三十條總名之曰經史說又附雪齋父子倡和詩及雪齋行狀墓銘楊簡所撰壙記會稽續志小傳子祖開補官省劄等篇是十卷爲祖祐所編非其舊本也年遠散佚久無傳本故厲鶚作宋詩紀事僅於吳禮部詩話王應麟困學紀聞黃宗羲姚江逸詩内採掇數篇寥寥不備兹從永樂大典所載排纂成編惟經史說殘缺特甚僅存一篇其餘則約畧篇數殆已十得八九以卷帙繁重分二十卷仍附編其父介及其兄應求應符詩並錄應時父子誌傳行狀子祖開補官省劄諸篇爲上下二卷應求字伯起嘗登鄉薦應符字仲潛所著有厯代帝王纂要二卷初學須知五卷載於陳振孫書錄解題今並未見云
</p>
<div class="section" id="title-6"><h2>
	昌谷集二十二卷<span class="jiazhu">永樂大典本</span>
</h2></div>
<p class="em2">
	宋曹彥約撰彥約有經幄管見已著錄是編稱昌谷集者考集中有與劉後溪書謂世爲都昌村落人後遷於城下昌谷巷則其所居地名也彥約初游朱子之門其後厯任州郡却敵平宼獨卓有實用故宋史本傳稱其可以建立事功及入侍講筵亦能殫心啓沃其經幄管見一書敷陳祖訓規箴時政尚厯厯可稽文集乃湮没不顯宋史藝文志亦不著錄惟焦竑國史經籍志有昌谷小集二十卷錢溥秘閣書目亦有曹文簡公集十五冊然亦久無傳本厲鶚宋詩紀事蒐羅繁富絶不及其姓名則無徵久矣今考永樂大典載彥約詩文頗多核其篇目如本傳所稱爲利路轉運判官時所作病夫議爲兵部侍郞時所上薦李心傳劄子俱不載其中知已未免於佚缺然其餘諸作世所不傳者爲數尚夥謹類次排纂釐爲二十二卷其間奏議大都通達政體可見施行所論兵事利害尤確鑿有識不同摭拾游談其應詔陳言二封事乃慶元寶慶問先後所上於當日苟且玩愒之弊反覆致意切中窾要亦可徵其鯁直之槪惟儷詞韻語稍傷質樸然不事修飾而自能詞達理明要非學有原本者不能也
</p>
<div class="section" id="title-7"><h2>
	省齋集十卷<span class="jiazhu">永樂大典本</span>
</h2></div>
<p class="em2">
	宋廖行之撰行之字天民其先延平人五季時徙於衡州登淳熙甲辰進士嘗官岳州巴陵尉以親老丐飬而歸注授寧鄉主簿未赴據田奇所作行狀稱其生平内行修飭留心經濟入仕亦多著循績然名位不昌故姓字不著於史傳其所著作諸家亦罕著錄是集乃其子謙所刋原本十卷今從永樂大典中採掇裒輯篇帙頗夥似當日全部收入謹排次審訂仍析爲十卷以還其舊其原跋十七通行狀墓銘等三首仍附於後以備考核其文章大抵屏除藻繪務以質樸爲宗或不免近於朴僿故戴溪作序不甚稱之然其詞意篤實切近事理亦足以想見其爲人至其四六之作則較他文爲流麗潛敷敬跋稱其表啓多互見周必大集中蓋以必大亦有省齋之名故相淆混今檢勘必大全集實無一篇與此相複當由後人知其誤載從而刋除矣
</p>
<div class="section" id="title-8"><h2>
	南軒集四十四卷<span class="jiazhu">浙江鮑士恭家藏本</span>
</h2></div>
<p class="em2">
	宋張栻撰栻字敬夫廣漢人丞相浚之子以蔭補官孝宗時厯左司員外郞除秘閣修撰終於荆湖北路安撫使事蹟具宋史道學傳栻殁之後其弟杓裒其故稿四巨編屬朱子論定朱子又訪得四方學者所傳數十篇益以平日往還書疏編次繕寫未及蕆事而已有刻其別本流傳者朱子以所刻之本多早年未定之論而末年談經論事發明道要之語反多所佚遺乃取前所蒐輯參互相校斷以栻晚歲之意定爲四十四卷併詳述所以改編之故弁於書首即今所傳淳熙甲辰本也栻與朱子交最善集中與朱子書凡七十有三首又有答問四篇其間論辨齗齗不少假借如第二札則致疑於辭受之間第三札辨墓祭中元祭第四札辨太極圖說註第五六七札辨中庸註第八札辨游酢祠記第十札規朱子言語少和平第十一札論社倉之弊責以偏袒王安石第十五札辨胡氏所傳二程集不必追改戒以平心易氣第二十一札辨論仁之說有流弊第四十四札論山中諸詩語未和平第四十九札論易說未安是從來許多意思未能放下第五十四札規以信陰陽家言擇葬地與胡季隨第五札又論朱子所編名臣言行錄未精細朱子並錄之集中不以爲忤又栻學問淵源本出胡宏而與朱子第二十八札謂胡寅讀史管見病敗不可言其中有好處亦無完篇又第五十三札謂胡安國春秋傳其間多有合商量處朱子亦並錄之集中不以爲嫌足以見醇儒心術光明洞達無一毫黨同伐異之私後人執門戶之見一字一句無不回䕶殊失朱子之本意至朱子作張浚墓誌本據栻所作行狀故多溢美語錄載之甚明而編定是集乃削去浚行狀不載亦足見不以朋友之私害是非之公矣論張浚者往往遺議於朱子蓋未核是集也劉昌詩蘆浦筆記駁栻堯廟歌指堯廟在桂林失於附會其歌今在集中蓋取其尊崇帝德而畧其事實昌詩又錄栻慤齋銘稱栻奉其父命爲其弟杓作本集不載檢之良然然栻集即杓所輯不應反漏考高斯得恥堂存稿有南軒永州諸詩跋曰劉禹錫編柳子厚集斷至永州以後少作不錄一篇南軒先生永州所題三亭陸山諸詩時方二十餘歲興寄巳落落穆穆如此然求之集中則咸無焉豈編次者以柳集之法裁之乎然則栻集外詩文皆朱子刪其少作非偶佚矣
</p>
<div class="section" id="title-9"><h2>
	勉齋集四十卷<span class="jiazhu">編修勵守謙家藏本</span>
</h2></div>
<p class="em2">
	宋黃幹撰幹字直卿號勉齋閩縣人少受業於朱子朱子以女妻之寧宗朝補將仕郞厯知漢陽軍安慶府以主管亳州明道宮致仕卒諡文肅事蹟具宋史道學傳是集講義經說三卷雜文三十六卷詩一卷雜文凡守郡公移案牘之辭皆在焉据其卷目與宋史藝文志相合蓋猶原本也昔朱子作竹林精舍成嘗遺幹書有他時便可請直卿代即講席之語幹亦能堅守師說始終不貳然林栗與朱子論易不合至搆釁攻擊朱門弟子有欲火栗之書者幹祭栗文獨能不没其所長可謂絶無門戶之見又史稱幹在安慶府築城部署有方民不勞而事集及金兵大至淮東西震恐獨安慶按堵如故又在制置李珏幕中力以軍政不修邊備廢弛爲言珏不能用厥後光黃繼失卒如其言尤非朱學末流空談心性者可比亦足見洛閩設敎之初尚具有實際不徒以峩冠博帶刻畫聖賢矣其文章大致質直不事雕飾雖筆力未爲挺拔而氣體醇實要不失爲儒者之言焉
</p>
<div class="section" id="title-10"><h2>
	北溪大全集五十卷外集一卷<span class="jiazhu">編修汪如藻家藏本</span>
</h2></div>
<p class="em2">
	宋陳淳撰淳有北溪字義已著錄其生平不以文章名故其詩其文皆如語錄然淳於朱門弟子之中最爲篤實故發爲文章亦多質樸眞摰無所修飾元王環翁序以爲讀其文者當如布帛菽粟可以濟平人之饑寒苟律以古文律度聯篇累牘風形露狀能切日用乎否云云是雖矯枉過直之詞要之儒家實有此一派不能廢也又淳以朱子終身與陸九淵如水火故生平大旨在於力申儒釋之辨以鍼砭金谿一派之失集中如道學體統等四篇似道似學二辨皆在嚴陵時所作反覆詰辨務闡明鵞湖會講之緒論亦可謂堅守師傳不失尺寸者矣集爲其子榘所編末有外集一卷載奠祭文誌銘敘述五篇亦榘所輯附淳祐戊辰郡倅薛季良爲鋟板龍溪書院歲久散佚元至元乙亥明弘治庚戌又兩經翻刻今所傳者蓋猶弘治本云
</p>
<div class="section" id="title-11"><h2>
	山房集九卷<span class="jiazhu">永樂大典本</span>
</h2></div>
<p class="em2">
	宋周南撰南字南仲吳郡人淳熙庚戌登甲科官至秘書省正字再以薦入詞館皆不久罷去遂以殿廷所授文林郞終焉藝文志有周南山房集五卷陳振孫書錄解題則稱周氏山房集二十卷後集二十卷卷目多寡迥異今檢永樂大典所載有題山房集者亦有題山房後稿者與陳氏著錄之本合知宋志五卷之目乃傳寫脫訛不足据也惟計永樂大典所錄篇帙無幾當由刪薙太甚故佚去者多今但就其存於今者各依原目釐爲前集八卷後稿一卷以畧存其舊南長於四六以俊逸流麗見稱制誥諸篇尤得訓詞之體其初入館也葉適實薦之考吳子良荆溪林下偶談有云開禧用兵韓侂冑欲以葉適直學士院草詔適謝不能旣而衛涇被命草詔云百年爲墟誰任諸人之責一日縱敵遂貽數世之憂涇見適舉似誤爲墟爲成墟他日周南至適告以涇文字近頗長進然成墟字可疑南愕然曰本爲墟字何改也適方知南實代作因薦其宜爲文字官遂召試館職蓋即其事按此四語今在南所作秦檜降爵易諡勅中則當時已載入已集足徵其不能割愛而勅内別有兵於五材誰能去之臣無二心天之制也數語亦極爲王應麟所激賞是其織組之工膾炙人口尤可以槪見矣集中又有諸書題跋二十餘則與館閣續書目體例相近疑亦在館校勘時所作又雜記數十條多述宋代故事間或直錄古書之文無所論斷疑本別有說部附於集内而爲永樂大典所割裂今無可叅證姑仍其原文錄之焉
</p>
<div class="section" id="title-12"><h2>
	橘山四六二十卷<span class="jiazhu">浙江鮑士恭家藏本</span>
</h2></div>
<p class="em2">
	宋李廷忠撰廷忠字居厚橘山其號也於潛人淳熙八年進士厯無爲敎官旌德知縣終於䕫州通判宋史無傳厲鶚作宋詩紀事載所著有洞霄詩集今亦不傳惟是編尚存明萬曆中丹陽孫雲翼爲之箋注雲翼自序稱所藏原係抄本甲申應貢之京師偶㩦是帙遂取繙閱隨手箋釋後隨牒炎徼左僻多暇爰取訂正稍加銓次云云蓋向無刋版自雲翼箋釋後始授梓行世也廷忠名位不顯故集中啓劄爲多大抵候問酬謝之作而第十四卷内乃皆賀正賀至箋表中有乘軺䕶漕等語與廷忠仕履不合必非其所自爲案洪邁容齋四筆稱宋時所在州郡相承以表奏書啓委敎授因而餉以錢酒則此必廷忠爲敎官時代州守及憲臣所作特原本未及注明遂不可辨耳北宋四六大都以典重淵雅爲宗南渡末流漸流纎弱廷忠生當淳熙紹熙之間正風會將變之時故所作體格稍卑往往好博矜新轉傷繁冗然織組尚爲工穩其佳處要不可掩固當存之以備一家至雲翼箋注尤多蕪雜未足以資考核以其裒綴頗勤故姑仍舊本錄之不復刋削焉
</p>
<div class="section" id="title-13"><h2>
	竹齋詩集四卷<span class="jiazhu">兩淮馬裕家藏本</span>
</h2></div>
<p class="em2">
	宋裘萬頃撰萬頃字元量新建人淳熙十四年進士厯官大理寺司直請外任添差江西撫幹楊簡誌其墓以黙識稱之陳宏緒寒夜錄稱萬頃在當時與胡桐原萬澹庵徐竹堂往來倡和號爲四傑今三人俱巳湮没惟萬頃集存劉克莊後村集有裘元量司直詩跋稱其標致高勝有顔氏之臞龔生之潔又稱其猶子南昌理掾應材擕竹齋遺墨古律詩三首其季元齡又手錄四十二首其言若近而遠若淡而深近而淡者可能遠而深者不可能爲人自貴重恥表襮惟詩亦然世知竹齋者多而見其詩者絶少理掾盍鋟諸梓與同志共之云云則元量之詩克莊時尚無專集此本爲康熙已丑其裔孫錦縣知縣奏所刋凡詩三卷末一卷附錄誥勅誌銘不知何人所編近時工部尚書裘曰修又重刻之曰修亦萬頃裔也其詩雖風骨未高而淸婉有餘不染江湖之濫派趙與虤娛書堂詩話嘗稱其歸興一篇又稱其初官樂平印曹與洪邁詩篇往來邁最推其雲歸靑嶂雨初歇花卧碧苔春已休之句云
</p>
<div class="section" id="title-14"><h2>
	後樂集二十卷<span class="jiazhu">永樂大典本</span>
</h2></div>
<p class="em2">
	宋衛涇撰涇字淸叔華亭人徙居崑山登淳熙十一年進士第一王楙野客叢書所謂潮至夷亭出狀元甲辰衛涇果魁天下者也累官叅知政事封秦國公卒諡文節其事蹟不具於宋史惟南宋翰苑題名記載涇以開禧二年七月官中書舍人兼修玉牒官直學士院十月除吏部侍郞兼侍讀三年十月除禮部尚書十一月除御史中丞宋史宰輔表載開禧三年十一月丙戌涇自中奉大夫試御史中丞除端明殿學士簽書樞密院事丁亥兼權參知政事十二月壬戌涇與雷孝友同除參知政事嘉定元年六月乙亥罷爲資政殿學士知潭州而集中謝表自潭州以後又嘗一知福州再知隆興府其厯官歲月尚可考見涇初號拙齋居士改號西園居士後築堂成取范仲淹岳陽樓記中語題之曰後樂堂遂以自號并名其集原本凡七十卷乃其子樵所編嘗刻之於永州歲久亡佚明楊樞淞故述僅著其名而其本巳不可見今從永樂大典中裒輯編次釐爲二十卷衛氏在宋世以文學知名涇諸父膚敏紹興間爲禮部侍郞立朝頗著風采涇弟湜亦湛深經術所著禮記集說已別著錄涇所作大都和平温雅具有體裁歸有光震川集稱其文章議論有裨當世當韓侂冑用事時隱居十年於所居石浦闢西園堅卧不出其進退之際蓋能以禮自守者今即集中諸奏疏考之其應詔論北伐劄子謂兩國相敵持重者安輕動者危應兵常勝首事常沮力詆侂冑開釁之非詞意極爲切直其劾易祓朱質林行諸狀亦能抵觸姦佞侃侃不阿他所論列並中窾要在當時可稱正人特其執政未久宋史又佚而不傳其大節幾就湮没幸而遺文復顯猶得据以見其仕履之大畧故著之於錄補史文所未及焉
</p>
<div class="section" id="title-15"><h2>
	華亭百詠一卷<span class="jiazhu">浙江鮑士恭家藏本</span>
</h2></div>
<p class="em2">
	宋許尚撰尚自號和光老人華亭人其始末無考是編作於淳熙間取華亭古蹟毎一事爲一絶句題下各爲注然百篇之中無注者凡二十九而其中多有非注不明者以例推之當日不容不注殆傳寫佚脫歟弔古之詩大抵不出今昔之感自唐許渾諸人已不能拔出窠臼至於一地之景衍成百首則數首以後語意略同亦固其所厲鶚作宋詩紀事僅錄其陸機茸三女岡征北將軍墓顧亭林白龍洞俞塘普照寺陸瑁養魚池唳鶴灘湖光亭十首亦以其罕逢新警故也然格意雖多複衍而措詞修潔尚不失爲雅音所注雖簡略而其時在今五六百年之前舊跡猶未全湮方隅之所在名目之所由亦尚足備志乘之參考在詩家則無異於衆人在輿記之中則視後來支離附會者勝之多矣
</p>
<div class="section" id="title-16"><h2>
	梅山續藳十七卷<span class="jiazhu">浙江鮑士恭家藏本</span>
</h2></div>
<p class="em2">
	宋姜特立撰特立字邦傑麗水人父綬靖康中殉難南渡後蔭補承信郞孝宗召爲太子春坊累官浙東馬步軍副總管慶遠軍節度使事蹟具宋史佞倖傳陳振孫書錄解題載梅山藁六卷續藁十五卷列之詩集類中則兩集皆有詩無文此本出休寧汪森家附以雜文及詩餘共爲十七卷不知何人所増輯森序稱其流傳絶少故繕寫以傳則亦罕覯之本其正藁六卷藏書家皆不著錄意其散佚巳久矣特立在當時恃光宗藩邸之舊頗攬權勢屢爲廷臣所糾其人殊不足道陳振孫稱其本一士人塗轍一異儼然𥊍御之態蓋惜之也然論其詩格則意境特爲超曠往往自然流露不事雕琢同時韓元吉陸游皆愛之亦有由矣其上梁文引自述其生平最悉有云百首之淸詩夜上九重之丹詔晨頒今考此集所載皆官春坊以後之作而所云百首者集中不載或在所佚之數歟
</p>
<div class="section" id="title-17"><h2>
	信天巢遺稿一卷附林湖遺稿一卷江邨遺稿一卷疎寮小集一卷<span class="jiazhu">浙江巡撫採進本</span>
</h2></div>
<p class="em2">
	宋高翥撰翥字九萬號菊磵餘姚人孝宗時游士也有菊磵集二十卷久佚不存至國朝康熙二十六年其裔孫士奇於徐乾學家宋槧書中採得遺詩一百九首合以家藏二十二首又於他集中得十三首續得朱彝尊宋刻江湖集所載四十七首刪除重複共得詩一百八十九首刻之題曰信天巢遺稿信天巢者翥所以名其居也然卷前元貞元年姚燧序本稱曰菊磵集不知何以改名也後附林湖遺稿一卷爲翥姪鵬飛字南仲者所撰又附江邨遺稿一卷則翥父選叔邁之詩選邁皆紹興間登第選官武當軍節推邁官縣尉此卷之中又附質齋遁翁二人之詩則高氏譜中所載僅存其號即士奇亦莫能舉其名矣最後附高似孫疎寮小集一卷似孫即撰緯略者文獻通考載疎寮集三卷此所刻甚少尚有他選所有而此刻無之者是集在宋頗著稱陳振孫書錄解題謂其作文怪澀詩猶可觀劉克莊後村詩話謂其詩能參誠齋活句不知此刻所載何以轉不完備然士奇後序中初未言及附刻疎寮集疑爲士奇後人所加更不暇博採歟
</p> 



</div></body></html>