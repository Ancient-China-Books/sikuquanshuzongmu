<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百九十七·集部五十（詩文評類存目）</title></head><body><div id="text">

<p>
<strong>欽定四庫全書總目卷一百九十七</strong>
</p>
<div class="section" id="title-0"><h1>
	集部五十
</h1><hr/></div>
<div class="section" id="title-1"><h2>
	詩文評類存目
</h2></div>
<div class="section" id="title-2"><h2>
	樂府古題要解二卷<span class="jiazhu">兩江總督採進本</span>
</h2></div>
<p class="em2">
	舊本題唐吳兢撰兢有貞觀政要已著錄考崇文總目載古樂府古題要解共十二卷晁公武讀書志稱兢纂采漢魏以來古樂府詞凡十卷又於傳記及諸家文集中采樂府所起本義以釋解古題觀崇文總目稱二書共十二卷而讀書志稱古樂府十卷則所餘二卷爲樂府古題要解矣卷數與今本相合崇文總目又載樂府解題稱不著撰人名氏與吳兢所撰樂府古題頗同以江南曲爲首其後所解差異此本爲毛晉津逮秘書所刋後有晉跋稱今人以兢所撰與樂府解題混爲一書又稱太原郭氏諸叙中輙引樂府解題不及古題要解今考郭茂倩樂府詩集所引樂府解題自漢鐃歌上之囘篇始乃明題吳兢之名則混爲一書已不始於近代然茂倩所引其文則與此書全同不過偶刪一二句或增入樂府本詞一二句不應互相勦襲至此疑兢書久佚好事者因崇文總目有樂府解題與吳兢所撰樂府頗同語因捃拾郭茂倩所引樂府解題僞爲兢書而不知王堯臣等所謂與樂府頗同者乃指其解說古題體例相近非謂其文全同觀下文即云以江南曲爲首其後所解差異是二書不同之明證安有兩家之書如出一口者乎且樂府自樂府雜詩自雜詩卷末乃載及建除諸體併及於字謎之類其爲捃拾以足兩卷之數灼然可知矣晉跋稱是書凡三本一得之廣山楊氏一得之錫山顔氏最後乃得一元板然則是書爲元人所贋造也
</p>
<div class="section" id="title-3"><h2>
	詩式一卷<span class="jiazhu">兩江總督採進本</span>
</h2></div>
<p class="em2">
	舊本題唐釋皎然撰皎然有杼山集已著錄此本即附載集末考陳振孫書錄解題載詩式五卷詩議一卷唐僧皎然撰以十九字括詩之體此本旣非五卷又一十九體乃末一條陳氏不應舉以槩全書陳氏又載正字王元擬皎然十九字一卷使僅如今本一條則不能擬爲一卷矣殊參差可疑又皎然與顏眞卿同時乃天寳大曆間人而所引諸詩舉以爲例者有賀知章李白王昌齡相去甚近亦不應遽與古人並推疑原書散佚而好事者摭拾補之也何文煥詩話考索議其淈没條稱夏姬當壚似蕩而貞謂夏姬無當壚事當作文君不知此用辛延年羽林郎胡姬年十五春日獨當壚事特夏字誤姬字不誤不必改作文君且延年詩稱貽我靑銅鏡結我紅羅襦不惜紅羅裂何論輕賤軀所謂似蕩也又稱男兒愛後婦女子重前夫人生各有分貴賤不相逾多謝金吾子私愛徒區區所謂貞也若文君越禮安得曰似蕩而貞乎
</p>
<div class="section" id="title-4"><h2>
	詩法源流三卷<span class="jiazhu">浙江巡撫採進本</span>
</h2></div>
<p class="em2">
	不著撰人名氏末有至治壬戌楊載舊序一篇稱少年遊浣花草堂見杜甫九世孫杜舉問所藏詩律舉言甫之詩法不傳諸子而傳其門人吳成鄒遂王恭舉得之於三子因以授載其說極爲荒誕所載凡五言律詩九首七言律詩四十三首各有吳成等註釋標立結上生下格拗句格牙鎭格節節生意格抑揚格接頂格交股格纎腰格雙蹄格續腰格首尾互换格首尾相同格單蹄格應句格開合格開合變格疊字格句應句格敘事格歸題格續意格前多後少格前開後合格興兼比格興兼賦格比興格連珠格一意格變字格前實後虛格藏頭格先體後用格雙字起結格凡三十三格其謬陋殆不足辨楊載序俚拙萬狀亦必出僞託然其書乃作第三卷前二卷則一爲元人論詩之語分標傅若金等姓名一爲選錄漢魏晉詩題傅若川次舟編卷末又有嘉靖癸未邱道隆後序稱憲伯荆南王公用章取詩法源流增入古人論述與詩足法者釐爲三卷云云然則此書爲王用章所輯諸家著錄有作傳若金撰者當以開卷第一篇題若金名因而致誤耳
</p>
<div class="section" id="title-5"><h2>
	二南密旨一卷<span class="jiazhu">編修程晉芳家藏本</span>
</h2></div>
<p class="em2">
	舊本題唐賈島撰案陳振孫書錄解題曰二南密旨一卷唐賈島撰凡十五門恐亦依託此本端緒紛繁綱目混淆卷末忽總題一條云以上十五門不可妄傳卷中有總題一條云以上四十七門畧舉大綱是於陳氏所云十五門外增立四十七門已與書錄解題互異且所謂四十七門一十五門者輾轉推尋數皆不合亦不解其何故而議論荒謬詞意拙俚殆不可以名狀如以盧綸月照何年樹花逢幾度春句爲大雅以錢起好風能自至明月不須期句爲小雅以衛風日居月諸胡迭而微句爲變大雅以綠衣黄裳句爲變小雅以召南林有樸遫野有死鹿句及鮑照申黜褒女進班去趙姬昇句錢起竹憐新雨後山愛夕陽時句爲南宗以衛風我心匪石不可轉也句左思吾愛段干木偃息藩魏君句盧綸詩誰知樵子徑得到葛洪家句爲北宗皆有如囈語其論總例物象一門尤一字不通島爲唐代名人何至於此此殆又僞本之重儓矣
</p>
<div class="section" id="title-6"><h2>
	玉壺詩話一卷<span class="jiazhu">編修程晉芳家藏本</span>
</h2></div>
<p class="em2">
	舊本題宋釋文塋撰考宋史藝文志載玉壺淸話十卷今其書猶存已著於錄或題曰玉壺野史無所謂玉壺詩話者此本爲學海類編所載僅寥寥數頁以玉壺淸話校之蓋書賈摘錄其有涉於詩者裒爲一卷詭立此名曹溶不及辨也
</p>
<div class="section" id="title-7"><h2>
	天厨禁臠三卷<span class="jiazhu">江蘇巡撫採進本</span>
</h2></div>
<p class="em2">
	宋釋惠洪撰惠洪有冷齋夜話已著錄是編皆標舉詩格而舉唐宋舊作爲式然所論多强立名目旁生支節如首列杜甫寒食對月詩爲偷春格而謂黄庭堅茶詞叠押四山字爲用此法則風馬牛不相及又如蘇軾芳草池塘惠連夢上林鴻雁子卿歸句黄庭堅平生幾兩屐身後五車書句謂射雁得蘇武書無鴻字故改謝靈運春草池塘爲芳草五車書無身後字故改阮孚人生幾兩屐爲平生謂之用事補綴法亦自生妄見所論古詩押韻換韻之類尤茫然不知古法嚴羽滄浪詩話稱天厨禁臠最害事非虛語也
</p>
<div class="section" id="title-8"><h2>
	容齋詩話六卷<span class="jiazhu">編修程晉芳家藏本</span>
</h2></div>
<p class="em2">
	舊本題宋洪邁撰邁有史記法語已著錄此編諸家書目皆不載其名惟文淵閣書目有之永樂大典亦於詩字韻下全部收入則自宋元以來巳有此編今核其文蓋於邁容齋五筆之内各掇其論詩之語裒爲一編猶於玉壺淸話之中別鈔爲玉壺詩話耳以流傳已久姑存其目於此以備參考焉
</p>
<div class="section" id="title-9"><h2>
	容齋四六叢談一卷<span class="jiazhu">編修程晉芳家藏本</span>
</h2></div>
<p class="em2">
	舊本題宋洪邁撰亦於容齋五筆中掇其論四六之言別爲一卷疑與容齋詩話爲一手所輯所論較王銍四六話謝伋四六麈談特爲精核蓋邁初習詞科晩更内制於駢偶之文用力獨深故不同於勦說也
</p>
<div class="section" id="title-10"><h2>
	少陵詩格一卷<span class="jiazhu">永樂大典本</span>
</h2></div>
<p class="em2">
	宋林越撰越有漢雋已著錄是編發明杜詩篇法穿鑿殊甚如秋興八首第一首爲接頂格謂江間波浪兼天湧爲巫峽之蕭森塞上風雲接地陰爲巫山之蕭森已牽合無理第二首爲交股格三首曰開合格四首曰雙蹄格五首曰續後格六首曰首尾互換格七首曰首尾相同格八首曰單蹄格隨意支配皆莫知其所自來後又有詠懷古蹟諸將諸詩亦間及他家每首皆標立格名種種杜撰此眞强作解事者也
</p>
<div class="section" id="title-11"><h2>
	歷代吟譜五卷<span class="jiazhu">兩淮鹽政採進本</span>
</h2></div>
<p class="em2">
	宋蔡傳撰傳莆田人襄之孫也此編始前漢以迄唐宋凡能詩之人皆紀其姓字末載厲鶚跋云此書嘗有麻沙刻本節畧不全其敘次當以漢迄唐爲第一卷宋爲第二卷名僧爲第三卷閨秀爲第四卷武人爲第五卷今本序次悉與跋同蓋近人因鶚跋更定也
</p>
<div class="section" id="title-12"><h2>
	唐子西文錄一卷<span class="jiazhu">浙江巡撫採進本</span>
</h2></div>
<p class="em2">
	舊本題宋强行父撰凡三十五條皆述所聞唐庚論文之語前有紹興戊午行父自序稱宣和元年罷官京師眉山唐先生同寓於城東景德僧舍與同郡關注子東日從之遊退而記其論文之語更兵火無復存者子東書來屬余追錄十不省五六乃爲追錄云云考庚以張商英罷相之後坐爲商英賦内前行貶惠州大觀五年會赦北歸道卒大觀五年即政和元年辛卯下距宣和元年己亥庚没九年矣安得同寓京師其說殊爲可疑又劉克莊後村詩話曰子西諸文皆高不獨詩也其出稍晚使及東坡之門當不在秦晁之下是庚平生未見蘇軾而此書言及軾者凡八條一條稱余雅善東坡一條稱東坡赴定武過京師館於城外一園子中余時年十八謁之則與軾甚稔克莊不應如是之舛殆好事者依託爲之其中記庚所論史記漢書一條與徐慶却掃編所記庚語同剽剟之迹顯然又皎然改御溝詩掌中書中字事乃進士王貞白而此謂别一詩僧所言亦不免疎舛也
</p>
<div class="section" id="title-13"><h2>
	藝苑雌黄十卷<span class="jiazhu">江蘇巡憮採進本</span>
</h2></div>
<p class="em2">
	舊本題宋嚴有翼撰案有翼建安人嘗爲泉荆二郡教官其所著藝苑雌黄見於宋史藝文志者二十卷入集部文史類陳振孫書錄解題則入於子部雜家類稱其書大抵辨正訛謬其目子史傳注詩詞時序名數聲畫器用地理動植神怪雜事卷爲二十條凡四百硯岡居士唐稷序之洪邁容齋隨筆又記其中有辨坡篇皆詆諆蘇軾之語今考此本止有十卷而無序及標目與宋人所言俱不合又宋時說部諸家如胡仔苕溪漁隱叢話蔡夢弼草堂詩話魏慶之詩人玉屑之類多有徵引藝苑雌黃之文今以此本參互檢勘前三卷内雖大槩符合而與漁隱叢話所錄盧橘朝雲鞦韆瓊花等十餘條草堂詩話所錄古人用韻重複一條此本皆不載又如中興條末東坡詩云云牽牛織女條末文選註云云俱胡仔駁辨之語而亦槩行闌入舛錯特甚至其第四卷以後則全錄葛立方韻語陽秋而顚倒其次序其中如東坡在儋耳一條立方原文有三從兄諱延之云云此本改作葛延之以隱其跡而其所稱先文康公者乃立方父勝仲之諡則又沿用其文不知刋削蓋有翼原書巳亡好事者摭拾漁隱叢話所引以僞託舊本而不能取足卷數則別攘韻語陽秋以附益之又故變亂篇第以欺一時之耳目頗足疑誤後學今特爲糾正以祛後來之惑焉
</p>
<div class="section" id="title-14"><h2>
	吟牕雜錄五十卷<span class="jiazhu">編修勵守謙家藏本</span>
</h2></div>
<p class="em2">
	舊本題狀元陳應行編前有紹興五年重陽後一日浩然子序序末有嘉靖戊申孟夏崇文書堂家藏宋本刋字蓋僞書也前列諸家詩話惟鍾嶸詩品爲有據而刪削失眞其餘如李嶠王昌齡皎然賈島齊已白居易李商隱諸家之書率出依託鄙倍如出一手而開卷魏文帝詩格一卷乃盛論律詩所引皆六朝以後之句尤不足排斥可謂心勞日拙者矣
</p>
<div class="section" id="title-15"><h2>
	全唐詩話十卷<span class="jiazhu">内府藏本</span>
</h2></div>
<p class="em2">
	原本題宋元袤撰袤有梁谿遺稿已著錄考袤爲紹興二十一年進士以光宗時卒而自序年月乃題咸淳時代殊不相及校驗其文皆與計有功唐詩紀事相同紀事之例凡詩爲唐人採入總集者皆云右某取爲某集此本張籍條下尚未及刪此一句則其爲後人刺取影撰更無疑義考周密齊東野語載賈似道所著諸書此居其一蓋似道假手廖瑩中而瑩中又剽竊舊文塗飾塞責後人惡似道之姦改題袤名以便行世遂致僞書之中又增一僞撰人耳毛晉不爲考核刻之津逮秘書中疎亦甚矣
</p>
<div class="section" id="title-16"><h2>
	深雪偶談一卷<span class="jiazhu">浙江巡撫採進本</span>
</h2></div>
<p class="em2">
	宋方嶽撰嶽字元善寧海人書中記淳祐初年事云縷指二十霜余已就老又載丙寅三月喪子事丙寅乃度宗咸淳二年則嶽至宋末尚在也書凡十有四條皆評詩詞又自載其感舊題畫二詩俱不甚佳至其言梅花二字入詩尤爲難工獨引賈似道梅花見處多留句之語以爲絶唱更未免近於諂矣
</p>
<div class="section" id="title-17"><h2>
	吳氏詩話二卷<span class="jiazhu">編修程晉芳家藏本</span>
</h2></div>
<p class="em2">
	此書載曹溶學海類編中題曰宋吳氏撰名與字未詳今核其文即吳子良林下偶談中摘其論詩之語非別一書也
</p>
<div class="section" id="title-18"><h2>
	詩話一卷<span class="jiazhu">浙江范懋柱家天一閣藏本</span>
</h2></div>
<p class="em2">
	舊本題陳日華撰日華有談諧已著録是編所記多猥鄙詼諧之作頗乖大雅惟所記黄庭堅教人學詩先讀經不識經旨則不識是非不知輕重何以爲詩又記宋祁語云詩人必自成一家然後傳不朽若體規畫圓準方作矩終爲人之臣僕則皆確論也
</p>
<div class="section" id="title-19"><h2>
	老杜詩評五卷<span class="jiazhu">兩淮馬裕家藏本</span>
</h2></div>
<p class="em2">
	宋方深道撰深道晉江人官奉議郎知泉州舊本題曰元人案是編見陳振孫書錄解題確爲宋人題元人者誤也其書皆彚輯諸家評論杜詩之語別無新義
</p>
<div class="section" id="title-20"><h2>
	竹窻詩文辨正叢說四卷<span class="jiazhu">兩淮鹽政採進本</span>
</h2></div>
<p class="em2">
	舊本題囂囂子編以書中所稱引觀之蓋南宋人凡作詩辨正二卷文辨正二卷皆摘鈔前人詩話語錄而成詞皆習見惟李希聲詩話浦氏漫齋錄世韻語三書爲稍僻爾
</p>
<div class="section" id="title-21"><h2>
	太學黼藻文章百段錦一卷<span class="jiazhu">浙江范懋柱家天一閣藏本</span>
</h2></div>
<p class="em2">
	宋方頤孫編頤孫福州人理宗時爲太學篤信齋長其始末則未詳也是書作於淳祐己酉取唐宋名人之文標其作法分十七格每格綴文數段每段綴評於其下蓋當時科舉之學王惲玉堂嘉話載辛棄疾謂三百靑銅買一部即可舉進士者殆此類矣
</p>
<div class="section" id="title-22"><h2>
	答策秘訣一卷<span class="jiazhu">兩江總督採進本</span>
</h2></div>
<p class="em2">
	舊本首題建安劉錦文叔簡輯末有跋語題至正己丑建安日新堂誌跋中又稱不知作於何人相傳以爲貢士曾堅子白之作云云則又非錦文所輯矣凡爲綱十二曰治道曰聖學曰制度曰性學曰取材曰人才曰文章曰形勢曰災異曰諫議曰經疑曰厯象其繫以六十六子目皆預擬對策活法如厯象條云大凡答厯象策雖所問引難千條萬緒不過一君子治厯明時但要變換言語全書一一似此其陋可想觀其形勢條云如答三國六朝進取策只是說三國君臣以智遇智乃其勢也六朝有機可乘有間可入反不能用深爲可惜後面由山東由關中皆以題中所問融化作已之言云云蓋猶南宋人書也
</p>
<div class="section" id="title-23"><h2>
	詩法家數一卷<span class="jiazhu">兩江總督採進本</span>
</h2></div>
<p class="em2">
	舊本題元楊載撰載有楊仲宏集已著錄是編論多庸膚例尤猥雜如開卷即云夫詩之爲法也有其說焉賦比興者皆詩製作之法然有賦起有比起有興起云云殆似畧通字義之人强作文語巳爲可笑乃甫隔一頁忽另標一題曰詩學正源題下標一綱曰風雅頌賦比興綱下之目又曰詩之六義而實則三體風雅頌者詩之體賦比興者詩之法故興比賦者又所以製作乎風雅頌者也凡詩中有賦起有比起有興起然風之中有賦比興雅頌之中亦有賦比興云云載在元代號爲作手其陋何至於是必坊賈依托也
</p>
<div class="section" id="title-24"><h2>
	木天禁語一卷<span class="jiazhu">兩江總督採進本</span>
</h2></div>
<p class="em2">
	舊本題元范德機撰德機范梈字也梈有詩集已著錄是編開卷標内篇二字然別無外篇不知何故獨名爲内其體例叢脞冗雜殆難枚舉其大綱以篇法句法字法氣象家數音節謂之六關每關又系子目各引唐人一詩以實之其七言律詩一條稱唐人李淑有詩苑一書今世罕傳所述篇法止有六格今廣爲十三格考晁公武讀書志詩苑類格三卷李淑撰寳元三年豫王出閣淑爲皇子傅因纂成此書上之然則淑爲宋仁宗時人安得稱唐明華陽王宣墡作詩心珠會全引此條亦作唐字知原本實誤以爲唐人非刊本有誤其荒陋已可想見又云十三格猶六十四卦之動不出八卦八卦之生不離奇偶可謂神矣目曰屠龍絶藝此法一洩大道顯然云云殆類道經授法之語蓋與楊載詩法家數出一手僞撰考二書所論多見趙撝謙學笵中知庸妄書賈剽取學笵爲之耳
</p>
<div class="section" id="title-25"><h2>
	詩學禁臠一卷<span class="jiazhu">兩淮總督採進本</span>
</h2></div>
<p class="em2">
	舊本亦題元范德機撰凡分十五格每格選唐詩一篇爲式而逐句解釋其淺陋尤甚亦必非眞本
</p>
<div class="section" id="title-26"><h2>
	文筌八卷附詩小譜二卷<span class="jiazhu">浙江總督採進本</span>
</h2></div>
<p class="em2">
	元陳繹曾撰繹曾有文說已著錄此篇凡分古文小譜四六附說楚賦小譜漢賦小譜唐賦附說五類體例繁碎大抵妄生分別强立名目殊無精理詩小譜二卷據至順壬申繹曾自序稱爲亡友石桓彦威所撰因以附後是本與詩譜合刻元時麻沙坊本乃移冠策學統宗之首頗爲不倫今仍析之各著於錄繹曾處州人僑居湖州而序末自稱汶陽左客豈又嘗流寓齊魯間偶以自號歟
</p>
<div class="section" id="title-27"><h2>
	詩文軌範二卷<span class="jiazhu">浙江鮑士恭家藏本</span>
</h2></div>
<p class="em2">
	元徐駿撰駿常熟人其書雜采古人論文之語率皆習見所載詔誥表奏諸式尤未免近俗
</p>
<div class="section" id="title-28"><h2>
	東坡文談錄一卷<span class="jiazhu">編修程晉芳家藏本</span>
</h2></div>
<p class="em2">
	元陳秀民編秀民字庶子四明人初官武岡城步巡檢擢知常熟州後爲張士誠參軍厯浙江行中書省參知政事翰林學士是編雜採諸家評論蘇文之語大抵諸書所習見又秀民旣別有東坡詩話錄而此編又濫及於詩爲例亦復不純
</p>
<div class="section" id="title-29"><h2>
	東坡詩話三卷<span class="jiazhu">編修程晉芳家藏本</span>
</h2></div>
<p class="em2">
	元陳秀民編秀民旣作東坡文談錄復雜採諸家論蘇詩者裒爲此書其排纂後先旣不以本詩之事類爲次第又不以原書之年代爲次第殊無體例又如記仇池石數詩直書原詩前後並無引述如此則全部蘇詩皆可入錄矣至記芙蓉城詩於題上加一遊字舛誤尤甚胡仔苕溪漁隱叢話所採歷代詩話蘇詩僅其中之一家而核其條目較此尚多大半則此錄之挂漏可知矣所引諸書惟燕石齋續一書世罕傳本然持論頗淺陋如證春事闌刪芳草歇句引唐劉琮及傳奇女郎王眞詩而不知爲謝靈運語則其書亦不足重也又秀民旣元人而書中乃引西湖遊覽志一條是書爲明田汝成作秀民何自見之曹溶學海類編喜造僞書此類亦可疑也
</p>
<div class="section" id="title-30"><h2>
	南溪詩話二卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏其本出明三原王恕家前有恕子承裕序稱南溪爲錄詩話者之別號逸其姓名當爲勝國時人今觀書中所引已有白珽劉履諸名則元末人所作無疑也其書襍抄諸家詩話而不置議論畧如阮閱總龜之例但不分門類耳所引詩話雖習見者多然如所引吕氏童蒙訓今本皆不載惟好標立名目往往非其本書如祖孝徵論沈約崖傾䕶石髓句即題曰祖孝徵詩話之類不一而足亦殊弇陋也
</p>
<div class="section" id="title-31"><h2>
	歸田詩話三卷<span class="jiazhu">兩淮馬裕家藏本</span>
</h2></div>
<p class="em2">
	明瞿佑撰佑有四時宜忌已著錄佑永樂中以作詩事繫獄戍保安至洪熙乙巳始赦歸據所自序援歐陽修歸田錄爲例則似成於放還後而末一條敘塞垣事稱尚留滯於此未得解脫又似戍所之語殆創稿於保安歸乃成帙歟後弘治中廬陵陳敘刻之以佑別號存齋易名曰存齋詩話無所取義今仍題歸田詩話從佑所自名也此書所見頗淺其以槌碎黃鶴樓作李白語以王建望夫石詩爲陳克譏張耒中興碑玉環妖血無人掃句謂楊妃縊死未嘗濺血是忘哀江頭血汚遊䰟句也於考証亦疎而猶及見楊維楨丁鶴年諸人故所記前輩遺文時有可采焉
</p>
<div class="section" id="title-32"><h2>
	菊坡叢話二十六卷<span class="jiazhu">兩淮鹽政採進本</span>
</h2></div>
<p class="em2">
	明單宇撰宇字時泰菊坡其號也臨川人正統己未進士官侯官縣知縣事迹具明史本傳其書采古今論文之語編次成帙分二十六門凡論詩者二十四卷論四六者一卷論樂府者一卷所采自樂府古詞以下宋人居多元人如薩都拉等亦閒引及然寥寥無幾每條各註所出亦有但註菊坡二字者則宇自記其語也史載宇待銓吏部時值英宗北狩上書請罷監軍内官又上書請毁王振所建大興隆寺其人亦錚錚者而於論詩不甚當行是編大旨欲配胡仔之書故仍以叢話爲名然采摭不及其博又仔書多論文此書多記事仔書多考証此書但抄撮舊文例亦小殊
</p>
<div class="section" id="title-33"><h2>
	瓊臺詩話二卷<span class="jiazhu">編修吳典家藏本</span>
</h2></div>
<p class="em2">
	明蔣冕編冕有湘臯集已著錄冕爲邱濬之門人因裒輯濬生平吟咏各詳其本事蓋即吳沆後人輯環溪詩話之例凡七十五條詞多溢美蓋濬以博洽著詩非其所長冕以端謹不阿著論詩亦非其所長也
</p>
<div class="section" id="title-34"><h2>
	詩話十卷<span class="jiazhu">副都御史黃登賢家藏本</span>
</h2></div>
<p class="em2">
	明楊成玉編成玉始末未詳其彚輯此書時官揚州府知府重刊於弘治庚戌則繼任知府馬忠也所列宋人詩話凡劉攽歐陽修司馬光陳師道吕居仁周紫芝許顗張表臣葉夢得陳巖肖十家在近時皆爲通行之本在當時則皆秘笈故十書雖已各著錄而仍存此書之目以不沒其蒐輯之勞焉
</p>
<div class="section" id="title-35"><h2>
	餘冬詩話三卷<span class="jiazhu">編修程晉芳家藏本</span>
</h2></div>
<p class="em2">
	舊本題明何孟春撰孟春有何文簡奏疏已著錄是書載學海類編中今檢其文實於孟春餘冬序錄中摘其論詩者詭題此名也所論多作理語如謂蘇氏之文無見於道枉讀書耳又謂故教乞食歌姬院用韓熙載事非君子所宜皆所謂膠柱而鼓瑟謂杜詩呈吳郎題桃樹二律甚費解說與他律不同亦殊不解古人用意之處其他持論多類此夫以講學之見論文已不能得文外之致至以講學之見論詩益去之千里矣則何如不作詩文更爲務本也
</p>
<div class="section" id="title-36"><h2>
	南濠居士詩話一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明都穆撰穆有壬午功臣爵賞錄已著錄此編刻意論詩而見地頗淺如許彦周詩話解錦瑟詩以適怨淸和配中四句附會無理而摭爲異聞楊載詩之六朝舊恨斜陽外南浦新愁細雨中格律殊卑柳色嫩於鵝破殻蘚痕斑似鹿辭胎尤屬鄙俚而指爲佳句至載入元景文去年先生靡恃已今年先生罔談彼之謔更傷蕪雜矣其書世有二本一爲黃桓所刻凡七十二則一爲文璧所刻凡四十二則較黃本少三十則而其中三則爲黃本所無近鮑廷博始以兩本參校合爲七十五則即此本也
</p>
<div class="section" id="title-37"><h2>
	夢蕉詩話二卷<span class="jiazhu">編修程晉芳家藏本</span>
</h2></div>
<p class="em2">
	明游潛撰潛有博物志補已著錄此書中論蔡確一條謂因自稱不肖而人誤以爲不笑旣而誤以不笑爲哭旣而又誤以哭爲酷遂爲部使者所斥潛殆以酷罷官歟所論諸詩明人居其大半率無深解或借以自攄不平尤爲褊淺如河源襲都實之說嫦娥祖史繩祖白珽之論未免剽剟陳言論洪武正韻一條謂沈約在宋齊梁陳時並居鈞要譜韻以詞賦取士積習久矣及唐有天下亦竟因之云云考沈約卒於梁代實未入陳以詩賦試進士始於唐高宗調露二年梁代安有是制更爲杜撰惟駁許彦周詩話論杜牧詩一條特有深解非他家之所及耳
</p>
<div class="section" id="title-38"><h2>
	渚山堂詩話三卷<span class="jiazhu">浙江范懋柱家天一閣藏本</span>
</h2></div>
<p class="em2">
	明陳霆撰陳霆有唐餘紀傳已著錄是書雜論唐宋以來詩句工拙而明詩爲多又喜自載其詩如冷齋夜話珊瑚鈎詩話之例如論古人作詩用事當如水中著鹽寓意當如空中散花因舉所自作獨背小闌無一語門前吹進落花風句謂爲空中散花風月多情自進樓句謂爲水中著鹽殊皆未確其引據古人亦頗疎舛如李商隱殺風景語木出所作雜纂雖世無完本然刪本尚載說郛中霆乃指爲義山詩品世無此書也又復齋漫錄謂張耒新月已生飛鳥外落霞更在夕陽西句本之郎士元河源飛鳥外雪嶺大荒西一聯摘其知上句本士元詩不知下句本薛能好山多在夕陽西句可也霆乃謂其不知本九僧春生桂嶺外月在海門西句是與来詩何涉乎
</p>
<div class="section" id="title-39"><h2>
	詩談一卷<span class="jiazhu">編修程晉芳家藏本</span>
</h2></div>
<p class="em2">
	明徐泰撰泰字子元海鹽人弘治甲子舉人官光澤縣知縣是編皆論明代之詩自劉基高啟以下至黃省曾附以女子朱靜菴道士盧大雅僧來復宗泐守仁梵琦各爲品目大抵宗旨不出七子門庭其造語多用四言二句務摹敖陶孫詩評亦頗嫌學步
</p>
<div class="section" id="title-40"><h2>
	存餘堂詩話一卷<span class="jiazhu">兩淮總督採進本</span>
</h2></div>
<p class="em2">
	明朱承爵撰承爵有灼薪劇談已著錄是編凡論詩二十六條離合參半如論天厨禁臠假借格之謬辨漁隱叢話論琴阮琵琶詩之非其說皆確他如論映雪收螢一聯及蘇軾少年詩一條歐陽修學温庭筠一條亦皆有理惟所稱明人諸詩多涉蕪雜論樂府必合本題篇名一條似確而固至於不知寒山子爲何人則失之眉睫之前矣
</p>
<div class="section" id="title-41"><h2>
	全唐詩說一卷詩評一卷<span class="jiazhu">編修程晉芳家藏本</span>
</h2></div>
<p class="em2">
	舊本題明王世貞撰世貞有弇山堂別集已著錄是二書載曹溶學海類編中實則割剝世貞藝苑巵言鈔爲兩卷世貞著作初無此二名也
</p>
<div class="section" id="title-42"><h2>
	詩家直說二卷<span class="jiazhu">兩江總督採進本</span>
</h2></div>
<p class="em2">
	明謝榛撰榛有四溟集已著錄榛詩本足自傳而急於求名乃作是書以自譽持論多夸而無當又多指摘唐人詩病而改定其字句甚至稱夢見杜甫李白登堂過訪勉以努力齊名今觀其書大旨主於超悟每以作無米粥爲言猶嚴羽才不關學趣不關理之說也又以練字爲主亦方回句眼之說也如謂杜牧開元寺水閣詩深秋簾幙千家雨落日樓臺一笛風句不工改爲深秋簾幙千家月靜夜樓臺一笛風不知前四句爲六朝文物草連空天澹雲閒今古同鳥去鳥來山色裏人歌人哭水聲中末二句爲惆悵無因見范蠡參差烟樹五湖東皆登高晩眺之景如改雨爲月改落日爲靜夜則鳥去鳥來山色裏非夜中之景參差烟樹五湖東亦非月下所能見而就句改句不顧全詩古來有是詩法乎王士禎論詩絶句何因點竄澄江練笑殺談詩謝茂秦固非好輕詆矣至所謂詩以一句爲主落於某韻意隨字生豈必先立意云何其語似高實謬尤足誤人是但爲流連山水摹寫風月閒適小詩言耳不知發乎情止乎禮義感天地而動鬼神固以言志爲本也
</p>
<div class="section" id="title-43"><h2>
	詩文原始一卷<span class="jiazhu">編修程晉芳家藏本</span>
</h2></div>
<p class="em2">
	舊本題明李攀龍撰攀龍有詩學事類已著錄此書則自明以來不聞爲攀龍所作其持論亦不類攀龍語疑亦曹溶掇拾割裂之書僞題攀龍名也
</p>
<div class="section" id="title-44"><h2>
	文脉三卷<span class="jiazhu">編修程晉芳家藏本</span>
</h2></div>
<p class="em2">
	明王文祿撰文祿有廉矩已著錄此書雜論古今之文謂文章一脉相傳故曰文脉第一卷總論二卷雜論三卷新論品藻古今頗出別解然其述理學則推象山慈湖論文體則推六朝文選至論唐文伸柳州而抑昌黎謂韓非柳匹尤不免立異太過矣
</p>
<div class="section" id="title-45"><h2>
	過庭詩話二卷<span class="jiazhu">浙江范懋柱家天一閣藏本</span>
</h2></div>
<p class="em2">
	明劉世偉撰世偉有厭次瑣談已著錄是書卷首有嘉靖丁巳閻新恩序稱世偉之父爲寧國君冷菴翁故所著詩話名曰過庭然書中無一字及其家學殆不可曉其大旨謂後學看詩話當以嚴滄浪爲準最可惡者惠洪冷齋夜話於漢魏唐人好詩不曾理會得一句其所論皆蘇黃之惡詩大抵宋詩遠不逮唐亦由蘇黃共壞之云云然據其全書則皆拾七子之緒餘實於漢魏盛唐了無所解於宋詩亦無所解也觀其論絶句有絶前四句後四句中四句諸體是併不知先有絶句後有律詩矣其詆唐詩稱僧爲公爲師尤爲迂濶古人稱謂例皆相尊林公遠公晉時已爾何獨深責於唐人且子者男子之美稱而異端莫甚於楊墨孟子稱楊子墨子其亦崇奬異端乎至論古樂府一條稱山上復有山爲虎謎之祖元人正宫樂府云拈起這紙來呵好教我目邊點水言難盡拈起筆來呵好教我門裏挑心寫不成庶幾善學此者云云益爲弇陋矣
</p>
<div class="section" id="title-46"><h2>
	解頤新語八卷<span class="jiazhu">浙江巡撫採進本</span>
</h2></div>
<p class="em2">
	明皇甫汸撰汸有百泉子緒論已著錄是編乃其說詩之語凡分八門曰敘論曰述事曰考證曰詮藻曰矜賞曰遺誤曰譏評曰雜記自稱匡鼎說詩人爲解頤陸賈造語帝每稱善故竊比於二子然汸詩有名於當時而此書乃多謬陋大抵皆襲舊文了無精識好大言而實皆膚詞如云詩首關睢易始龍德逍遥大鵬其意一也此十六字爲一條竟不知作何語又引証不確摇筆即舛如鍾嶸詩品家絃戶誦乃云鍾品已湮僅存嚴氏李商隱等三十六體唐書本傳明云以表啟而名乃指爲詩派杜甫已有七言長律乃云元白餘思不盡加爲六韻此七言排之始選楊徽之詩十聯寫御屏本宋太宗事見澠水燕談張爲主客圖作於唐時其書雖佚尚散見計有功唐詩紀事乃云唐太宗聞楊徽之詩名盡索所著選十聯寫御屏遂有句對句圖及主客圖他如黃金費盡教歌舞留與他人樂少年司空圖詩也而云顧况王莽弄來曾半破曹公將去便平沉李山甫詩也而云李商隱又所稱商隱棹裏自成歌歌竟乘流去之句今義山集中亦無之不知所據爲何本如此之類指不勝屈世以汸名重傳之耳
</p>
<div class="section" id="title-47"><h2>
	氷川詩式十卷<span class="jiazhu">兩淮鹽政採進本</span>
</h2></div>
<p class="em2">
	明梁橋撰橋字公濟號氷川子眞定人由選貢生授四川布政司經厯是書成於嘉靖已巳分定體練句貞韻審聲研幾綜賾六門雜錄舊說不著所出又參以臆見橫生名目兼增以杜撰之體蓋於詩之源流正變皆未有所解也
</p>
<div class="section" id="title-48"><h2>
	豫章詩話六卷<span class="jiazhu">江西巡撫採進本</span>
</h2></div>
<p class="em2">
	明郭子章撰子章有蠙衣生易解已著錄是編論其鄉人之詩與詩之作於其鄉者上起古初下迄於明然多據郡縣志書所采未免蕪雜如惠遠七言絶句子章能辨其僞然尋眞觀玉簡天篆决非秦代語巖下老人武帝問答决非漢人語乃以爲四言之祖何耶又如房璘妻高氏碑刻之類無與於詩話而盧仝韓愈用龍鍾躘踵字之類亦無與於豫章均有愛奇嗜博之失
</p>
<div class="section" id="title-49"><h2>
	玉笥詩談四卷<span class="jiazhu">編修程晉芳家藏本</span>
</h2></div>
<p class="em2">
	明朱孟震撰孟震有河上楮談已著錄此其所爲詩話皆載明代之事而涉於江西者尤多蓋據其見聞所及也其論詩大旨則惟以王世貞爲宗
</p>
<div class="section" id="title-50"><h2>
	玉堂日鈔三卷<span class="jiazhu">浙江巡撫採進本</span>
</h2></div>
<p class="em2">
	明黃洪憲編洪憲有朝鮮國紀已著錄是編鈔撮宋陳騤文則李耆卿文章精義明何良俊論文王世貞藝苑巵言吳訥文章辨體五家之言共爲一書首有其四世從孫經序稱洪憲讀書中秘時隨見手錄蓋偶然摘鈔本非著述其後人尊崇手澤因而藏弆實則騤等之書具在無庸此之複陳也
</p>
<div class="section" id="title-51"><h2>
	詩心珠會八卷<span class="jiazhu">浙江巡撫採進本</span>
</h2></div>
<p class="em2">
	明華陽王朱宣墡編宣墡字白厚自號味一道人蜀獻王椿八世孫考明史宗室表其襲封在萬曆十三年是編前有自序題嘉靖庚申蓋作於未襲封時故其私印一曰蜀國分藩一曰華陽王長子也是編取前人詩話分類編次凡體格二卷法則二卷評論二卷論正一卷襍拾一卷其所徵引皆不著所出龎襍無緒間有附註以味一曰別之亦皆膚淺
</p>
<div class="section" id="title-52"><h2>
	冷邸小言一卷<span class="jiazhu">兩淮鹽政採進本</span>
</h2></div>
<p class="em2">
	明鄧雲霄撰雲霄有百花洲集已著錄此書前有自序稱論詩什九品古什一大旨以嚴羽爲宗尊陶謝而祧蘇李左王孟而右杜韓司空圖所謂不著一字盡得風流者亦詩家之一派不可廢也然以爲極則則狹矣
</p>
<div class="section" id="title-53"><h2>
	藝藪談宗六卷<span class="jiazhu">山東巡撫採進本</span>
</h2></div>
<p class="em2">
	明周子文編子文字岐陽無錫人萬曆癸未進士是編輯明人論詩之語爲一編凡宋濂高棅何景明李東陽徐禎卿王廷相楊愼都穆皇甫汸王世貞何良俊謝榛王世懋胡應麟王穉登屠隆焦竑李維楨朱長春十九家或採錄其文集或刪節其詩話大致以王世貞爲圭臬蓋萬曆中葉七子之餘焰猶未盡熸故子文據藝苑巵言一書遽欲衡量千古也
</p>
<div class="section" id="title-54"><h2>
	楚範六卷<span class="jiazhu">浙江范懋柱家天一閣藏本</span>
</h2></div>
<p class="em2">
	明張之象撰之象有太史史例已著錄是編割裂楚詞之文分標格目以爲擬作之法分十二編曰辨體曰解題曰發端曰造句曰麗詞曰叶韻曰用韻曰更韻曰連文曰叠字曰助語曰餘音屈宋所作上接風人之遺而下開百代之詞賦性情所造音律自生所謂文成而法立者也之象乃摘其某章某句多立門類限爲定法如詞曲家之有工尺以是擬騷寧止相去九牛毛乎
</p>
<div class="section" id="title-55"><h2>
	恬志堂詩話三卷<span class="jiazhu">編修程晉芳家藏本</span>
</h2></div>
<p class="em2">
	明李日華撰日華有梅墟先生別錄已著錄此編載曹溶學海類編中乃摘其諸襍著中論詩之語湊合成編如武伯英燭剪一聯其文甚繁今刪其上文但云燭剪句余改曰吐殘月魄蟇頤動蹴落春紅燕尾忙此改字竟從何來是直不通書賈所摘矣至日華堂名恬致其集即名恬致堂集而改曰恬志尤耳食之誤也
</p>
<div class="section" id="title-56"><h2>
	詩藪十八卷<span class="jiazhu">江蘇巡撫採進本</span>
</h2></div>
<p class="em2">
	明胡應麟撰應麟有筆叢已著錄是書凡内編六卷分古今體各三卷外編六卷自周至元以時代爲次雜編六卷分遺逸閏餘各三卷皆其評詩之語明史文苑傳曰胡應麟幼能詩萬曆四年舉於鄉久不第築室山中購書四萬餘卷手自編次多所撰著擕詩謁王世貞世貞喜而激賞之歸益自負所著詩藪十八卷大抵奉世貞巵言爲律令而敷衍其說謂詩家之有世貞集大成之尼父也其貢諛如此云云是應麟著此書時世貞固尚在乃内編又自紀其作哭王長公詩二百四十韻事豈應麟又續有所增益歟
</p>
<div class="section" id="title-57"><h2>
	夷白齋詩話一卷<span class="jiazhu">兩江總督採進本</span>
</h2></div>
<p class="em2">
	明顧元慶撰元慶有雲林遺事已著錄是編論詩多隔膜之語如秦韜玉詩地衣鎭角香獅子簾額侵鈎繡辟邪可謂寒酸窮眼元慶乃稱其狀富貴之象於目前品題殊誤所錄明詩多猥瑣至議蔡邕飮馬長城窟行謂魚腹中安得有書尤高叟之爲詩矣
</p>
<div class="section" id="title-58"><h2>
	詩譚十卷<span class="jiazhu">副都御史黃登賢家藏本</span>
</h2></div>
<p class="em2">
	明葉廷秀撰廷秀有西曹秋思已著錄是集所輯詩話半錄舊文半出已論前有廷秀自序稱以爲譚詩也可譚道也可然其病正坐於此第一條即曰心學第二條即曰行得始爲難蓋以講學爲詩家正脉始於文章正宗白沙定山諸集又加甚焉至廷秀等而風雅掃地矣此所謂言之有故執之成理而斷斷不可行於天下者也故其人雖風裁嶽嶽而論詩則不可爲訓焉
</p>
<div class="section" id="title-59"><h2>
	佘山詩話三卷<span class="jiazhu">編修程晉芳家藏本</span>
</h2></div>
<p class="em2">
	舊本題明陳繼儒撰繼儒有邵康節外紀已著錄此書別無傳本惟學海類編載之然其文皆摭拾繼儒他說部而成殆非其本書其中如以展子虔爲大李將軍之師大李將軍爲唐開元中李思訓展子虔則北齊人也疎謬如是即眞出繼儒手正亦無足取耳
</p>
<div class="section" id="title-60"><h2>
	藕居士詩話二卷<span class="jiazhu">浙江鮑士恭家藏本</span>
</h2></div>
<p class="em2">
	明陳懋仁撰懋仁有年號韻編已著錄是書卷末論盧照鄰詩玉帛委奄尹鈇質嬰縉紳句以爲此熹宗朝十字史則作於崇禎時矣懋仁及與袁宏道鍾惺譚元春游故其論詩大旨以公安竟陵爲宗自序謂考證多而隲評少今觀其書如元王烈婦明鐵鉉女諸條亦稍能辨析而舛漏之處甚多如徐禎卿觀射歌突如流星中如樹此自用詩四鍭如樹語而引儀禮之皮樹以爲獸名則如字定作何解杜甫杜鵑詩證以三絶句之叠用刺史明鵑字爲韻是巳又引白頭吟之郭東亦有樵二句則不知此乃晉樂所加以諧律非本詞也詩新臺有泚說文作玼自是當時別本而以爲泚誤作玼是未勘說文所引五經不同者不止於此謂蜀道難始梁張悰不始李白不知郭茂倩樂府詩集所載乃以梁元帝爲首謂楊愼趙州館喜晴七言律詩以朋字押入東韻爲合古法是誤以古韻論律韻謂傅元以矟押貊爲無韻之詩不知矟在覺部江之入聲貊在陌部庚之入聲正穿鼻七聲之相通又誤以律韻議古韻至引尸子死人爲歸人句證邱爲詩之萬里一歸人更與本意相左矣所註杜詩諸故實亦茫無根據無一事之可信也
</p>
<div class="section" id="title-61"><h2>
	藝活甲編五卷<span class="jiazhu">副都御史黃登賢家藏本</span>
</h2></div>
<p class="em2">
	明茅元儀撰元儀有嘉靖大政類編已著錄此編皆評詩論文之語當嘉靖中元儀祖坤與王世貞爭名相軋坤作史記鈔世貞未見其書即先斷其必不解又世貞題歸有光集詆坤八家文鈔右永叔而左昌黎元儀修先世之憾故此書大旨主於排斥世貞然世貞摹擬之弊雖可議者多而元儀評論古人又往往大言無當所見實粗其任意雌黃亦皆不爲定論也
</p>
<div class="section" id="title-62"><h2>
	文通三十一卷<span class="jiazhu">兩江總督採進本</span>
</h2></div>
<p class="em2">
	明朱荃宰撰荃宰字咸一黃岡人所著有文詩樂詞曲五編並以通名見於自序而文通獨先刻成其書取古今文章流別及詩文格律一一爲之條析蓋欲仿劉勰雕龍而作其末詮夢一篇酷摹勰之自序然大抵摭拾百家矜示奥博未能一一融貫也
</p>
<div class="section" id="title-63"><h2>
	詩話類編三十二卷<span class="jiazhu">直隸總督採進本</span>
</h2></div>
<p class="em2">
	明王昌會撰昌會字嘉侯上海人參議圻之孫也是編摭拾諸詩話參以小說裒合成書議論則不著其姓名事實則不著其時代又並不著出自何書糅襍割裂茫無體例亦博而不精之學也
</p>
<div class="section" id="title-64"><h2>
	堯山堂偶雋七卷<span class="jiazhu">浙江鮑士恭家藏本</span>
</h2></div>
<p class="em2">
	明蔣一葵編一葵有堯山堂外紀已著錄是書取前人比偶之文自六朝迄宋元凡制誥牋表賦序啟劄中名雋之句及尋常應對俳語次而錄之蓋王銍四六話之類然摭拾未廣所採亦不盡工
</p>
<div class="section" id="title-65"><h2>
	唐詩談叢一卷<span class="jiazhu">編修程晉芳家藏本</span>
</h2></div>
<p class="em2">
	舊本題明胡震亨撰震亨有海鹽縣圖經已著錄是書載曹溶學海類編中實即唐音癸籖之文癸籖凡分體發微評彚樂通詁箋談叢集錄七門此摘其談叢一門別立名目耳
</p>
<div class="section" id="title-66"><h2>
	詩膾八卷<span class="jiazhu">江蘇巡撫採進本</span>
</h2></div>
<p class="em2">
	明陳雲式撰雲式字定之錢塘人是書凡分二十四類皆雜採諸家詩話爲之而諱其出處漫無持擇亦無所考證
</p>
<div class="section" id="title-67"><h2>
	綠天耕舍燕鈔四卷<span class="jiazhu">兩淮鹽政採進本</span>
</h2></div>
<p class="em2">
	不著撰人名氏但署曰雪疇子輯不知何許人也其書雜取明人論詩之語綴合成編無所發明考証大旨排王李而主鍾譚殆當萬曆天啟之間詩歸盛行之後歟
</p>
<div class="section" id="title-68"><h2>
	雅倫二十六卷<span class="jiazhu">安徽巡撫採進本</span>
</h2></div>
<p class="em2">
	明費經虞撰其子密又增補之經虞字仲若新繁人密有燕峯文鈔已著錄是書詳論歷代之詩分源本體調格式製作合論工力時代鍼砭品衡盛事題引瑣語音韻十三門自序稱以詩餘附後爲十四而目錄及書中皆無之蓋欲爲之而未成也經虞著作不槪見密則以大江流漢水孤艇接殘春一聯爲王士禎所稱有十字須千古之目而編次此書乃未爲精密如源本類中論詩句所始一條乃摰虞文章流別之文今尚載太平御覽中而引爲孔頴達詩疏葛天八闋一條乃劉勰文心雕龍之文乃引爲梅鼎祚古樂苑左傳載渾良夫被髮而譟乃呼譟之譟而以譟爲詩之一體謂始於渾良夫楊愼雖有五言律祖然齊梁但有永明體宫體之名無律之名而以五言律詩始見齊梁排律之名始於楊士弘之唐音古無是稱而以爲始見於唐體調類中西崑詶唱乃楊億劉子儀諸人億序可證而以爲西崑乃唐李義山温飛卿又併韓偓入之而段成式乃別立一體王素有效阮公體詩李商隱杜牧均有擬沈下賢體詩以及宋末四靈江湖諸體明末竟陵公安諸體皆漏不載而別撰一才調體格式類中每一體選錄數篇旣非該舉其源流又非簡擇其精粹殊爲掛漏又因齊已風騷旨格益爲推衍多立名目亦無所根據製作類中所選名句率摭拾詩話然如何遜金粟裹搔頭句見黃伯思東觀餘論乃引作考證非調此句之工一槩列之殊未深考所列對偶之法尤繁碎合論工力時代鍼砭四類亦皆雜取陳言品衡類中分十六格各選古詩以實之而皆不愜當盛事類中多掛漏亦多泛濫題引類中論近人製題不雅頗中其病然所引諸式分類標目實以古題則多未愜當瑣語類中皆經虞之筆記間有可取之語大致於古宗滄浪於近人宗弇州也音韻類中冗瑣與格式門同且即格式中之一別出一門亦無體例其禮部韻畧一卷但有字而無註觀其附記蓋經虞有此言而其孫錫璜補入者經虞又言吳棫補叶楊愼轉注亦當收采而此本無之則又不知何意也大抵意欲多而昧於持擇如游藝詩法入門所載律詩平仄一三五不論二四六分明之類亦均收入宜其勞而鮮功矣
</p>
<div class="section" id="title-69"><h2>
	豔雪齋詩評二卷詞曲評一卷<span class="jiazhu">編修勵守謙家藏本</span>
</h2></div>
<p class="em2">
	不著撰人名氏詩評有崇禎已巳自序詞曲評有崇禎戊辰自序皆自署曰石公其私印則名曰亭奭字曰以召其姓則不可考不知何許人也是編雜採明人詩話詞話手錄成帙非所自撰大致以王世貞爲圭臬不出當時習氣也
</p>
<div class="section" id="title-70"><h2>
	明人文斷<span class="jiazhu">無卷數　浙江吳玉墀家藏本</span>
</h2></div>
<p class="em2">
	不著撰人名氏皆採掇前人論文之語抄錄而成所引如緯文瑣語湖陰殘語之類今皆不傳頗有足資攷証者然舛誤冗襍亦復不少如所引杜牧一條不知爲李賀集序所言皆譬賀之詩而誤以爲泛論文章則其由販鬻而來不盡見本書可知矣
</p>
<div class="section" id="title-71"><h2>
	四六金針一卷<span class="jiazhu">編修程晉芳家藏本</span>
</h2></div>
<p class="em2">
	國朝陳維崧撰維崧有兩晉南北集珍已著錄此書載學海類編中取元陳繹曾文說中所論四六之法割剝成編頗爲淺陋必非維崧之筆殆以維崧工於四六故假其名猶木天禁語之託言范梈詩法家數之託言楊載耳
</p>
<div class="section" id="title-72"><h2>
	蠖齋詩話二卷<span class="jiazhu">江西巡撫採進本</span>
</h2></div>
<p class="em2">
	國朝施閏章撰閏章有矩齋雜記別著錄是編乃所著詩話也閏章詩深婉藴藉世推作手而詩話乃多可議如顔眞卿判楊志堅妻李翺嫁韋應物女李紳題放生池胡釘鉸感夢能詩廖有方塟胡秀琯韓愈孟郊友善韓愈等奬進後輩淳化中老妓詩老叟改薩天錫詩石介慶曆聖德頌艮岳詩䜟李後主題金樓子劉長卿題詩不署姓凡一十三條皆直錄舊文以爲已語殊不可解至劉貢父詩話稱李商隱所咏錦瑟乃令狐楚靑衣之名說至無稽而閏章取之松際露微月淸光猶爲君乃常建宿王昌齡隱居詩而誤作王維灞橋無名氏法帖二詩下題閒閒二字其爲金趙秉文作無疑而以爲唐人亦多失考殆偶然劄記不甚經意之作耶
</p>
<div class="section" id="title-73"><h2>
	詩話八卷<span class="jiazhu">浙江巡撫採進本</span>
</h2></div>
<p class="em2">
	國朝毛奇齡撰奇齡有仲氏易已著錄是編多記其所自作及同時諸人倡和亦間及唐時奇齡以考據爲長詩文直以才鋒用事而於詩尤淺其尊唐抑宋未爲不合而所論宋詩皆未見宋人得失漫肆譏彈即所論唐詩亦未造唐代籓籬而妄相標榜如詆李白詆李商隱詆柳宗元詆蘇軾皆務爲髙論實茫然不得要領第八卷中記姜仲子姚季方謂奇齡貌似蘇軾像又記乩仙以奇齡爲軾後身而奇齡皆以爲辱反覆詆軾數百言併有莫將今日扶乩畫又認他人著屐圖句已爲誕妄至謂軾不能實見理學之是非於先聖授受之間有所取正尤屬大言百載以來日久論定有以理學宗傳屈指於奇齡者乎
</p>
<div class="section" id="title-74"><h2>
	棗林藝簣一卷<span class="jiazhu">編修程晉芳家藏本</span>
</h2></div>
<p class="em2">
	國朝談遷撰遷有海昌外志已著錄是編載曹溶所輯學海類編中實遷棗林襍爼之一卷也所談詩文皆不出明人門徑其載張弼推尊洪武正韻一條尤爲紕繆
</p>
<div class="section" id="title-75"><h2>
	詩辨坻四卷<span class="jiazhu">浙江汪汝瑮家藏本</span>
</h2></div>
<p class="em2">
	國朝毛先舒撰先舒有聲韻叢說已著錄是編評歷代之詩首爲總論次爲經次爲逸次爲漢至唐次爲雜論次爲學詩經錄次爲竟陵詩解駁議而終以詞曲其曰坻者揚雄稱所作方言如鼠坻之與牛場用則實五稼飽邦民不用遂爲糞壤坻之於道先舒取是義也然先舒詩源出太倉厯下故宋元皆置不論而尤好爲高論如謂常建深入强千里句爲不知句法謂杜甫詠懷古跡第五首通章草草伯仲二語殊傷淵雅謂元結欵乃曲傖父之狀使人欲嘔謂李白淸平調雲想衣裳花想容句落塡詞纎境若非會向居然滑調一枝濃豔君王帶笑了無高趣又謂胡應麟性騖多故於宋元詩俱評然眼中能容如許塵物即胸次可知而上下千古所鑄金呼佛者則惟一李攀龍焉
</p>
<div class="section" id="title-76"><h2>
	五代詩話十二卷<span class="jiazhu">編修勵守謙家藏本</span>
</h2></div>
<p class="em2">
	國朝王士禎撰宋弼等補緝士禎有古懽錄弼有山左明詩鈔均已著錄是書士禎原藁本草創未竟之本弼所續入務求其博體例遂傷冗雜殊失士禎之初意而掛漏者仍復不免後鄭方坤重爲補正乃斐然可觀是編精華已盡爲方坤所採方坤所不採者皆糟粕矣今錄方坤之本而此本附存其目蓋二本皆非上禎之舊而方坤學問該洽不由餖飣而來其凡例指摘此本之失皆一一切中故錄彼而置此焉
</p>
<div class="section" id="title-77"><h2>
	然脂集例一卷<span class="jiazhu">山東巡撫採進本</span>
</h2></div>
<p class="em2">
	國朝王士祿撰士祿有讀史蒙拾已著錄士祿嘗欲輯古今閨閣之文爲一書取徐陵玉臺新詠序然脂暝寫之語爲名然陵所選乃豔歌非女子詩士祿蓋誤引也其弟士禎書其年譜後曰先生著書惟然脂集二百三十餘卷條目初就蓋爲之而未成僅存此例十條而已隋志有婦人集其書不傳明以來選本至夥猥雜殊甚士祿此例差有條理故附存其名於詩文評中俾來者有攷焉
</p>
<div class="section" id="title-78"><h2>
	圍爐詩話八卷<span class="jiazhu">江蘇巡撫採進本</span>
</h2></div>
<p class="em2">
	國朝吳喬撰喬字修齡崑山人是書所論如意喻之米文則炊而爲飯詩則釀而爲酒飯不變米形酒則變盡如小弁凱風諸篇斷不能以文章之道平直出之又謂詩之中須有人在趙執信作談龍錄皆深取其說然統核全書則偏駁特甚又氣質囂浮欲以毒詈狂談刼伏俗耳遂以王李爲牛㖃驢鳴而比陳子龍於王錫爵之僕夫七子摹擬盛唐誠不免於流弊然亦各有根據必斥之不比於人類殊未得其平至於賦比興三體並行源於三百緣情觸景各有所宜未嘗聞興比則必優賦則必劣况唐人非無賦體宋人亦非盡無比興遺詩具在吾將誰欺乃劃界分疆誣宋人以比興都絶而所謂唐人之比興者實皆穿鑿附會大半難通即所最推之李商隱韓偓二家李則字字爲令狐而吟韓則句句爲朱温而發平心而論果盡如是哉閻若璩潛邱劄記載喬自譽之言曰賀黃公載酒園詩話馮定遠鈍吟雜錄及某圍爐詩話可稱談詩之三絶過矣
</p>
<div class="section" id="title-79"><h2>
	漫堂說詩一卷<span class="jiazhu">編修程晉芳家藏本</span>
</h2></div>
<p class="em2">
	國朝宋犖撰犖有滄浪小志已著錄此書乃其說藝之語載學海類編中較曹溶所收僞妄詩話猶眞本然犖已編入西陂類稿中矣
</p>
<div class="section" id="title-80"><h2>
	說詩樂趣二十卷附偶詠草續集一卷<span class="jiazhu">浙江巡撫採進本</span>
</h2></div>
<p class="em2">
	國朝伍涵芬撰涵芬有讀書樂趣已著錄此書皆采摭前人詩話偶詠草續集則所自作以所撰讀書樂趣末有偶詠草故此曰續集也其書龎雜無緖去取失倫卷端所列引用書目乖舛不一而足則其於詩可知矣涵芬偶詠草中有僑居白下三山市亂賣紫溪伍氏書句蓋貧士刊鬻以自給原不爲著述計也
</p>
<div class="section" id="title-81"><h2>
	柳亭詩話三十卷<span class="jiazhu">浙江鮑士恭家藏本</span>
</h2></div>
<p class="em2">
	國朝宋長白撰長白原名俊以字行山陰人是編成於康熙乙酉自三代以迄近人凡涉於詩者多所記錄時以己意品題而議論考據多無根柢猶明季山人之餘緖也
</p>
<div class="section" id="title-82"><h2>
	原詩四卷<span class="jiazhu">江蘇巡撫採進本</span>
</h2></div>
<p class="em2">
	國朝葉燮撰燮有江南星野辨已著錄是編乃其論詩之語分内篇外篇又各分上下其大旨在排斥有明七子之摹擬及糾彈近人之剽竊其言皆深中癥結而詞勝於意雖極縱橫博辨之致是作論之體非評詩之體也亦多英雄欺人之語如曰宋詩在工拙之外其工處固有意求工拙處亦有意爲拙若以工拙上下之宋人不受也此論蘇黃數家猶可槩曰宋人豈其然乎至謂謝靈運勝曹植亦故爲高論耳
</p>
<div class="section" id="title-83"><h2>
	春秋詩話五卷<span class="jiazhu">江蘇巡撫採進本</span>
</h2></div>
<p class="em2">
	國朝勞孝輿撰孝輿字巨峯一字阮齋南海人以貢生官鎭遠縣知縣其書專取春秋左氏傳之言詩者集爲五卷一曰賦詩如重耳賦河水秦穆賦六月之類二曰解詩如郤至解兔罝穆叔解三夏及文王鹿鳴之類三曰引詩如鄭太子忽辭昏引自求多福陳敬仲辭卿引翹翹車乘之類四曰拾詩乃古詩軼句左氏拾而出之者分賦誦謳歌謡箴銘投壼詞繇詞諺隱各名五曰評詩則爲吳公子觀樂一篇每條後各以所見附著之旣不同銓釋傳文又非盡沿討詩義編葺雖勤殊無所取也
</p>
<div class="section" id="title-84"><h2>
	鐵立文起二十二卷<span class="jiazhu">浙江巡撫採進本</span>
</h2></div>
<p class="em2">
	國朝王之績撰之績字懋功宣城人是書皆論作文之法鐵立其齋名也卷首曰文體統論前編十二卷自序至七凡九十三種後編十卷自王言至論判凡四十八種大畧採之文章辨體文體明辨二書而以己意參補之然持議多偏不能窺見要領甚至以屠隆溟海波恬賦爲勝於木華郭璞尤倒置矣
</p>
<div class="section" id="title-85"><h2>
	學稼餘譚三卷<span class="jiazhu">浙江巡撫採進本</span>
</h2></div>
<p class="em2">
	不著撰人名氏前題云櫟社老人輯上卷曰詩鵠中卷曰詩攷下卷曰詩話其下卷又分一子卷詩攷詩話皆採輯諸書而成冗瑣特甚詩鵠謂詩有南北宗國風林有樸樕南宗語也我心匪石二句北宗語也勦僞本賈島二南密旨之語尤少持擇又謂七言古爲唐歌行之未成者則更異矣
</p>
<div class="section" id="title-86"><h2>
	榕城詩話三卷<span class="jiazhu">大理寺卿陸錫熊家藏本</span>
</h2></div>
<p class="em2">
	國朝杭世駿撰世駿有續方言已著錄是編乃雍正壬子世駿以舉人充福建同考官所作故以榕城爲名<span class="jiazhu">案雍正壬子乙卯二科皆以鄰首舉人充鄉試同考官故世駿以甲辰舉人膺是仕謹附識於此</span>其論詩以王士禎爲宗故如馮舒馮班趙執信龎塏何焯諸人不附士禎者皆深致不滿於同時諸人無不極意標榜欲以仿士禎諸雜著然士禎善於選擇每一集節取一二聯往往可觀世駿則未之能也
</p>
<p class="em2">
	右詩文評類八十五部五百二十四卷<span class="jiazhu">内一部無卷數</span>皆附存目
</p> 



</div></body></html>