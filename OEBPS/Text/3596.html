<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百八十一·集部三十四（别集類存目八）</title></head><body><div id="text">

<p>
<strong>欽定四庫全書總目卷一百八十一</strong>
</p>
<div class="section" id="title-0"><h1>
	集部三十四
</h1><hr/></div>
<div class="section" id="title-1"><h2>
	别集類存目八
</h2></div>
<div class="section" id="title-2"><h2>
	燕香齋文集四卷詩集六卷<span class="jiazhu">直隸總督採進本</span>
</h2></div>
<p class="em2">
	國朝劉餘祐撰餘祐字申徵號玉吾又號燕香居士宛平人其自稱濵宛者先世濵州人也前明萬曆丙辰進士官兵部左侍郞入國朝官至戶部尚書是集爲其子芳喆所編毎篇之末皆有評語如坊刻時文之式後附餘祐行畧猶前人所有之例至附以其妻之行畧其父母之墓誌則非古法矣
</p>
<div class="section" id="title-3"><h2>
	金文通集二十卷<span class="jiazhu">湖北廵撫採進本</span>
</h2></div>
<p class="em2">
	國朝金之俊撰之俊字豈凡吳江人前明萬曆己未進士入國朝官至中和殿大學士文通其諡也之俊爲茅坤外孫故其文摹仿唐宋一遵坤法又與陳名夏相善凡有所作大抵名夏定之見於自序甚詳
</p>
<div class="section" id="title-4"><h2>
	灌研齋集四卷<span class="jiazhu">江西廵撫採進本</span>
</h2></div>
<p class="em2">
	國朝李元鼎撰元鼎字梅公吉水人前明天啟壬戌進士入國朝官至兵部左侍郞所著詩文凡三十卷統名之曰石園集此集襍文四卷乃其中之一種也其曰灌研齋者陸廷燦南邨筆記稱元鼎家有古研五瓣如梅花質如黄玉相傳爲灌嬰廟瓦故以名齋因以名集考曾敏行獨醒襍志稱贑之雩都尉㕔後舊有灌嬰廟臨其池上廟毁徃徃瓴甓墮池中歲年不可計矣因刀鑷工取半瓦爲礪石人見而異之遂求其瓦爲研於是有灌瓦之名云云則亦非元鼎之創目也
</p>
<div class="section" id="title-5"><h2>
	用六集十二卷<span class="jiazhu">直隸總督採進本</span>
</h2></div>
<p class="em2">
	國朝刁包撰包有易酌已著錄是集包所手編自謂有得於易故取永貞之義以用六爲名其中如寄魏環極書稱砥礪躬行不欲議論爭勝希勝堂學規多留意於洒掃應對語皆平易近人又謂時文之士不知考究史事昧於治亂之原毎舉春秋綱目書法風諭學者在講學家中較空談心性者特爲篤實然持論毎多苛刻如裴度韓愈皆懸度其事力加詆毁殊失善善從長之意又如重修秦王廟疏多引委巷無稽之言不知折衷於古亦其所短也
</p>
<div class="section" id="title-6"><h2>
	秀巖集三十一卷<span class="jiazhu">浙江廵撫採進本</span>
</h2></div>
<p class="em2">
	國朝胡世安撰世安有大易則通已著錄是集凡詩二十二卷文九卷前有順治丙戌世安自序云巳卯秋以前稿因罹兵燹露電委之頃檢其存者彚錄成帙甲申春以前詩曰秀巖存詠以後曰石芝軒集襍文曰客竹居偶存石芝軒續存蓋裒四小集以爲一編卷首别載所著書名分逸目存目其逸目凡十六種存目凡十九種中巳刻者十種今所見者異魚圖贊箋禊帖綜聞操縵錄數種而已
</p>
<div class="section" id="title-7"><h2>
	澹友軒集十六卷<span class="jiazhu">浙江廵撫採進本</span>
</h2></div>
<p class="em2">
	國朝薛所蕴撰所蕴字子展前明崇禎戊辰進士入國朝官至禮部侍郞是集凡襍文百餘篇乃其歸田後所手定前有劉正宗序謂其直抒胸臆意必準情言必擇雅蓋所蕴文主典質謹守繩墨規規不失尺寸故正宗云然然未能神明於規矩之外也
</p>
<div class="section" id="title-8"><h2>
	桴菴集四卷<span class="jiazhu">江蘇廵撫採進本</span>
</h2></div>
<p class="em2">
	國朝薛所蕴撰是編乃其詩集其子奮生等所錄奮生即王士禎詩所謂十載雕蟲稍擅名未曾縛袴學長征他年我若登三事但乞蕭郞作騎兵者是也集刋於順治癸巳其門人彭志古跋稱其詩創闢似王建藴藉似張籍豪縱似李白悲壯似杜甫蓋弟子尊師之詞也
</p>
<div class="section" id="title-9"><h2>
	搜遺稿四卷<span class="jiazhu">江蘇周厚堉家藏本</span>
</h2></div>
<p class="em2">
	國朝彭賔撰賔字燕又一字穆如華亭人前明崇禎庚午舉人入國朝官汝寜府推官賔少入幾社與夏允彝陳子龍友善而文章則各成一格殁後遺稿散佚康熙後壬寅其孫士超始從亂帙中掇拾殘賸錄爲此編凡文三卷詩一卷
</p>
<div class="section" id="title-10"><h2>
	靑溪遺稿二十八卷<span class="jiazhu">浙江孫仰曾家藏本</span>
</h2></div>
<p class="em2">
	國朝程正揆撰正揆有讀書偶然錄已著錄是集凡詩十六卷文十一卷序一卷附奇夢記一卷正揆少從董其昌游故頗工於畫集中亦多題畫論畫之作王士禎序稱其江山卧遊圖散在人間者有數百本士禎亦藏其二又有題正揆畫詩蓋當時亦重其筆墨也其詩文則不出其鄕公安竟陵之習其浮記一篇殆類小說奇夢記一卷益荒誕矣
</p>
<div class="section" id="title-11"><h2>
	己亥存稿一卷<span class="jiazhu">直隸總督採進本</span>
</h2></div>
<p class="em2">
	國朝孫承澤撰承澤有尚書集解已著錄此編乃其文稿順治己亥解官退居時作也
</p>
<div class="section" id="title-12"><h2>
	浮雲集十一卷<span class="jiazhu">江蘇周厚堉家藏本</span>
</h2></div>
<p class="em2">
	國朝陳之遴撰之遴字素菴海寜人太學進士題名作海鹽人疑其寄籍也前明崇禎丁丑進士授編修陞中允入國朝官至宏文院大學士順治十三年以交結近侍擬斬免死謫戍尚陽堡是集前有自序起康熙丙午蓋戍所所編次也其詩才藻有餘而不出前後七子之格
</p>
<div class="section" id="title-13"><h2>
	靜惕堂詩集四十四卷<span class="jiazhu">江蘇廵撫採進本</span>
</h2></div>
<p class="em2">
	國朝曹溶撰溶有崇禎五十宰相傳已著錄溶記誦淹博詩文亦富然其集初無定本篇帙多寡不一有作三十卷者有作正集八卷續集三卷者皆不知何人所編此本爲雍正乙巳刋行凡古今體詩幾四千首乃其外孫朱丕戭所裒輯溶生平吟咏蓋具在於是矣
</p>
<div class="section" id="title-14"><h2>
	粤游草一卷<span class="jiazhu">兩江總督採進本</span>
</h2></div>
<p class="em2">
	國朝曹溶撰是集乃其順治丙申丁酉官廣東時所作凡古體三十首近體二百八十一首已編入靜愓堂集中此乃其初出别行之本
</p>
<div class="section" id="title-15"><h2>
	橘洲詩集六卷<span class="jiazhu">直隸總督採進本</span>
</h2></div>
<p class="em2">
	國朝范士楫撰士楫字箕生定興人前明崇禎丁丑進士入國朝官至吏部郞中是集皆其順治乙酉以後之作其詩尚染明季僞體卷首自序一篇故爲奥澁亦當時習氣也
</p>
<div class="section" id="title-16"><h2>
	犀崖文集二十五卷<span class="jiazhu">江西廵撫採進本</span>
</h2></div>
<p class="em2">
	國朝易學實撰學實字去浮雩都人前明崇禎己卯舉人是集學實所自編其文一徃有駿氣而微傷於剽
</p>
<div class="section" id="title-17"><h2>
	雲湖堂集六卷<span class="jiazhu">江西廵撫採進本</span>
</h2></div>
<p class="em2">
	國朝易學實撰是編乃其詩集第一卷曰湖山詩二卷曰北征詩三卷曰南歸詩四卷曰寓情詩五卷曰贈懐詩六卷曰離憂詩皆入國朝以後作也
</p>
<div class="section" id="title-18"><h2>
	且園近集四卷且園近詩五卷<span class="jiazhu">江蘇周厚堉家藏本</span>
</h2></div>
<p class="em2">
	國朝王岱撰岱字山長湘潭人前明崇禎己卯舉人入國朝官隨州學正康熙巳未嘗薦舉博學鴻詞其襍文題曰近集蓋以别於近詩然集非文之專名古例具存分隸殊未允也近詩之末有楚書姪編校且園集竣一首則兩編皆岱所自定其名且國者近集中有且園記稱康熙丙午七月就隨州任黌宫有隙地宅而園之曰且園故以名其集云
</p>
<div class="section" id="title-19"><h2>
	了葊文集九卷<span class="jiazhu">浙江廵撫採進本</span>
</h2></div>
<p class="em2">
	國朝王岱撰是集九卷皆雜文第八卷則全錄募疏殊失刪汰其文雅俗相參而好爲詬詈之詞猶明末門戶之餘習
</p>
<div class="section" id="title-20"><h2>
	内省齋文集三十二卷<span class="jiazhu">江西廵撫採進本</span>
</h2></div>
<p class="em2">
	國朝湯來賀撰來賀字佐平改字念平號惕菴南豐人前明崇禎庚辰進士官至廣東按察司僉事明亡歸里主白鹿書院講席以終其文多以砥礪薄俗警勸愚蒙故詞多質樸務求盡意而後止江右之俗無不尊其鄉先生而來賀論王彦章爲忠於賊不可爲死節獨深斥歐陽修新五代史之非則爲明季降闖諸人而發所謂有爲言之者也
</p>
<div class="section" id="title-21"><h2>
	古處堂集四卷<span class="jiazhu">直隸總督採進本</span>
</h2></div>
<p class="em2">
	國朝高爾儼撰爾儼字岱輿靜海人前明崇禎庚辰進士授編修入國朝官至大學士諡文端是集大抵應酬之作亦尚沿明季之餘習
</p>
<div class="section" id="title-22"><h2>
	沚亭文集二卷<span class="jiazhu">山東廵撫採進本</span>
</h2></div>
<p class="em2">
	國朝孫廷銓撰廷銓有南征紀畧已著錄是集爲其門人慕天顔所編國初景運光明人才蔚起廷銓文筆雖未能與一時作者抗衡而平正通達究無纎仄噍殺之音蓋時會之盛爲之也
</p>
<div class="section" id="title-23"><h2>
	薪齋集八卷<span class="jiazhu">浙江廵撫採進本</span>
</h2></div>
<p class="em2">
	國朝吕陽撰陽字全五無錫人前明崇禎庚辰進士入國朝官至浙江布政司參議是集凡詩一卷文六卷歌行賦詩餘又爲一卷
</p>
<div class="section" id="title-24"><h2>
	讀史亭詩集十六卷文集二十二卷<span class="jiazhu">浙江廵撫採進本</span>
</h2></div>
<p class="em2">
	國朝彭而述撰而述字禹峰鄧州人前明崇禎庚辰進士授陽曲縣知縣入國朝官至貴州巡撫終於雲南布政使而述久厯邊陲所爲詩文皆雄奇峭拔不受前人覊勒而不免才多之患朱彝尊序謂其人所應有盡有人所應無不盡無斯評當矣
</p>
<div class="section" id="title-25"><h2>
	道山堂前集四卷後集七卷<span class="jiazhu">福建廵撫採進本</span>
</h2></div>
<p class="em2">
	國朝陳軾撰軾字靜機侯官人前明崇禎庚辰進士入國朝官至廣西蒼梧道是編前集文一卷詩三卷詩餘附之後集文一卷詩三卷詩餘二卷軾詩文皆淸婉和雅特未深厚七言古體亦多未諧音節蓋非其所長
</p>
<div class="section" id="title-26"><h2>
	山圍堂集二十三卷<span class="jiazhu">福建廵撫採進本</span>
</h2></div>
<p class="em2">
	國朝鄭宗圭撰宗圭字圭甫號瞻亭前明崇禎壬午舉人入國朝官烏程縣知縣是集前十卷皆史論自春秋迄於元代名曰讀史巵言十一卷至十七卷皆詩十八卷至二十卷爲序記二十一卷二十二卷爲續讀史巵言乃專論明代君臣二十三卷爲雜著亦史論之餘也宗圭留心史學其褒譏頗平允無讀史管見諸書好爲詆訶吹索之弊至論明事仍載建文出亡諸語則野史傳疑尚未經訂定故耳
</p>
<div class="section" id="title-27"><h2>
	石雲居士集十五卷詩七卷<span class="jiazhu">江蘇廵撫採進本</span>
</h2></div>
<p class="em2">
	國朝陳名夏撰名夏字百史溧陽人前明崇禎癸未進士授翰林院編修入國朝官至大學士綠事伏誅此集卷首有名夏順治三年自序而集中賀成靑氊冢宰序稱順治九年則集成之後又有所增續矣集中祭其師項煜文厯稱煜之智與煜之忠又云吾師不死於讐而死於賊殊乖公論厥後歸命國朝棄瑕錄用復以怙權罹法御製人臣警心錄即爲名夏所作至今爲鑒其立身蓋不足稱特以當時著作商榷典制足資考核故遺集流布尚在人間今亦姑存其目而並辨其顛倒是非之失俾來者無惑焉
</p>
<div class="section" id="title-28"><h2>
	栖雲閣詩十六卷拾遺三卷<span class="jiazhu">山東廵撫採進本</span>
</h2></div>
<p class="em2">
	國朝高珩撰珩字葱佩號念東晚號紫霞道人前明崇禎癸未進士入國朝官至刑部侍郞王士禎居易錄稱其生平撰著不減萬篇是集爲趙執信所編又拾遺三卷則宋弼所輯其詩多率意而成故徃徃近元白長慶集體
</p>
<div class="section" id="title-29"><h2>
	栖雲閣詩畧<span class="jiazhu">無卷數　編修勵守謙家藏本</span>
</h2></div>
<p class="em2">
	國朝高珩撰此集猶抄寫之本以各體編次不分卷數題曰男之駰之駒同校閱蓋未刻全集以前其家錄存之稿也
</p>
<div class="section" id="title-30"><h2>
	誠正齋集八卷<span class="jiazhu">山西廵撫採進本</span>
</h2></div>
<p class="em2">
	國朝上官鉝撰鉝字三立號松石翼城人前明崇禎癸未進士入國朝官至副都御史終於太常寺卿是集自一卷至五卷之前半爲襍文五卷後半至六卷皆詩七卷以後又皆文且第六卷詩集未完又襍以對聯其編次殊爲無法其詩文惟意所如不可繩以格律
</p>
<div class="section" id="title-31"><h2>
	靑箱堂文集三十三卷詩集三十三卷<span class="jiazhu">直隸總督採進本</span>
</h2></div>
<p class="em2">
	國朝王崇簡撰崇簡有冬夜箋記已著錄崇簡練習掌故爲禮官嘗議移祀北嶽於渾源州今其疏具在集中然其文類皆平近流易徐乾學序謂其巵詞讕語無非仁義道德殆不免於微詞詩集以編年爲次始於天啟丙寅迄於國朝康熙戊午蓋萊陽宋琬所刪定也
</p>
<div class="section" id="title-32"><h2>
	東村集十卷<span class="jiazhu">山東廵撫採進本</span>
</h2></div>
<p class="em2">
	國朝李呈祥撰呈祥字其旋一字吉津號木齋霑化人前明崇禎癸未進士改庶吉士入國朝官至詹事府少詹事是編詩文各五卷詩分十集曰邸中藳使程自刪木齋詩稿游中山草唐城草秋尋草南游詩紀行詩秋游詩東村詩集前各有小序查愼行序稱與李攀龍王士禎前後鼎足今觀所作愼行非定評也
</p>
<div class="section" id="title-33"><h2>
	蕉林詩集<span class="jiazhu">無卷數直隸總督採進本</span>
</h2></div>
<p class="em2">
	國朝梁淸標撰淸標字玉立淸苑人前明崇禎癸未進士改庶吉士入國朝官至保和殿大學士所著詩稿各以古近體爲分不列卷次其詩作於明季者多感槪諷刺之言及入本朝以後則渢渢乎舂容之音矣
</p>
<div class="section" id="title-34"><h2>
	東谷集三十四卷歸庸集四卷桑榆集三卷<span class="jiazhu">山西廵撫採進本</span>
</h2></div>
<p class="em2">
	國朝白允謙撰允謙有學言已著錄此集爲其子方鴻等所編自順治十八年辛丑作於致仕以前者曰東谷集共詩正續二十二卷文正續十二卷自康熙元年壬寅至丁未作於致仕之後者曰歸庸集共詩文四卷自戊申至壬子晚年所作者曰桑榆集共詩文三卷允謙刻意講學所作直抒胸臆不以文字求工也
</p>
<div class="section" id="title-35"><h2>
	陳士業全集十六卷<span class="jiazhu">江西廵撫採進本</span>
</h2></div>
<p class="em2">
	國朝陳宏緒撰宏緒有江城名蹟錄已著錄是編凡分六種曰石莊初集六卷塞崖近稿二卷敦宿堂留稿二卷鴻桷集二卷鴻桷續集二卷恒山存稿二卷石莊集斷自甲申以前餘集多甲申以後之作
</p>
<div class="section" id="title-36"><h2>
	九山游草一卷<span class="jiazhu">浙江廵撫採進本</span>
</h2></div>
<p class="em2">
	國朝李確撰確有平宼志已著錄是編皆其紀游之作九山者雅山苦竹山湯山觀山龍湫山暈頂山高官山益山獨山也皆在當湖海濵確隨所游厯各紀以詩彚爲此編
</p>
<div class="section" id="title-37"><h2>
	梅花百詠一卷<span class="jiazhu">江蘇周厚堉家藏本</span>
</h2></div>
<p class="em2">
	國朝李確撰是編乃確甲申以後遁跡龍湫山中一月之間詠梅花七律百首自序調寄一枝於山中有同枯樹感三生於石上恍睹殘魂大抵以愁苦之詞寄意然詠梅本爲塵刼衍至百首尤難爲工宋張洽元馮子振皆有是作而皆不免利鈍互見則亦不必好爲苟難矣
</p>
<div class="section" id="title-38"><h2>
	二槐草存<span class="jiazhu">無卷數　兩淮鹽政採進本</span>
</h2></div>
<p class="em2">
	國朝王翃撰翃字介人嘉興人王晫今世說嘗記其還妾一事稱爲厚德又稱其少失學論孟不卒讀識字而已弱冠偶覽琵琶記欣然會意曰此無難吾亦能之即據案唔唔學塡詞竟合調自後學不稍懈工詞曲又進攻詩然貧日甚抱膝苦吟落落不問家人産云云則亦姚士粦之流矣天崇之間詩歸盛行人沿竟陵流派翃毅然獨尚唐音嘗以前路夕陽外行人春草中之句爲陳子龍所賞殁後無子遺稿多佚是本乃朱彝尊所選定者也
</p>
<div class="section" id="title-39"><h2>
	直木堂詩集七卷<span class="jiazhu">浙江廵撫採進本</span>
</h2></div>
<p class="em2">
	國朝釋本晝撰本晝字天岳號寒泉子居紹興平陽寺此集乃其晚年所著凡詩四百餘首其詩不作禪語絶無僧家蔬筍氣故李鄴嗣序曰非有人作序幾不知爲曲录座上人也餘姚黄宗羲稱其五律上入王孟之室次不落大復以下則似稍過矣
</p>
<div class="section" id="title-40"><h2>
	南耕草堂詩稿<span class="jiazhu">無卷數　浙江巡撫採進本</span>
</h2></div>
<p class="em2">
	國朝曹亮武撰亮武字渭公號南耕宜興人其塡詞有名於時詩不多見此集乃其讀書廬山時所作凡一百八首題曰第二集後又附以甲子歲詩十八首題曰第三集蓋殘缺不完之稿也集中有謝文德翼作詩序詩而集首祇有蔣超陳維崧二序德翼序當在第一集内今佚之也
</p>
<div class="section" id="title-41"><h2>
	南雷文定十一卷文約四卷<span class="jiazhu">江蘇廵撫採進本</span>
</h2></div>
<p class="em2">
	國朝黄宗羲撰宗羲有周易象數論已著錄其所作古文舊有南雷文案吾悔撰杖吾山等集晚年手自刪削名曰文定後更刋存四卷故名曰文約云
</p>
<div class="section" id="title-42"><h2>
	紫峰集十四卷<span class="jiazhu">直隸總督採進本</span>
</h2></div>
<p class="em2">
	國朝杜越撰越字君異號紫峰容城人前明諸生康熙乙未薦舉博學鴻詞以老疾未及赴試而罷是集乃其門人楊湛等所編凡詩四卷詩餘附焉襍文共十卷越受業於定興鹿善繼平生惟以砥礪行誼講明道學爲事故鄉里推爲耆宿而文章則非所長湛等所編旣多錄應酬代筆之作又不甚諳體例其襍錄中有龍王廟募緣一篇乃七言古詩而編於文中其所作祠聯壁聯書齋聯一一備載尤爲冗襍玉山雅集載聯額别自有義非此之謂也
</p>
<div class="section" id="title-43"><h2>
	白茅堂集四十六卷<span class="jiazhu">湖北廵撫採進本</span>
</h2></div>
<p class="em2">
	國朝顧景星撰景星有黄公說字已著錄景星著述甚富初有童子集三卷願學集八卷書目十卷皆崇禎壬午以前作明末燬於宼顧氏列傳十五卷阮嗣宗詠懷詩註二卷李長吉詩註四卷讀史集論九卷贉池錄一百十八卷南渡集來耕集共七十三卷皆崇禎癸未以後作康熙丙午燬於火僅南渡來耕二集存十之三四乙酉丙戌之間又有登樓集避地泖澱集亦皆散佚是集爲其子暢所輯而其子昌編次音釋之凡賦騷一卷樂府一卷詩二十二卷文二十卷景星記誦淹博才氣尤縱横不覊詩文雄贍亦一時之覇才而細大不捐榛楉勿翦其後人收拾遺稿又不甚别裁傅毅之不能自休陸機之才多爲患殆俱有焉
</p>
<div class="section" id="title-44"><h2>
	漑堂前集九卷續集六卷後集六卷詩餘二卷<span class="jiazhu">陝西廵撫採進本</span>
</h2></div>
<p class="em2">
	國朝孫枝蔚撰枝蔚字豹人三原人康熙己未薦舉博學鴻詞以老病不能入試授中書舍人罷歸枝蔚於甲申闖賊亂時曾結里中少年殺賊失足墮土坎中幸不死後至廣陵學賈三置千金旣而僦居董相祠扄戶讀書刻意爲歌詩此集題曰漑堂即所僦居處也前集十卷各以體分續集六卷則起康熙丙午止戊午後集六卷起己未還山以後迄丙寅皆編年爲次詩餘則以小令中調爲一卷長調爲一卷枝蔚在當時名甚重然詩本秦聲多激壯之詞大抵如昔人評蘇軾詞如銅將軍鐵綽板唱大江東去也
</p>
<div class="section" id="title-45"><h2>
	五公山人集十四卷<span class="jiazhu">直隸總督採進本</span>
</h2></div>
<p class="em2">
	國朝王餘祐撰餘祐本姓宓先世爲王氏後因不復改字申之一字介褀直隸新城人明末避亂易州五公山因號五公山人後流寓獻縣子孫遂爲獻縣人餘祐在前明爲諸生受知於桐城左光斗故喜談氣節其學則出自容城孫奇逢定興杜越以砥礪品行講求經濟爲主故立身孤介刻苦有古獨行之風然恒以談兵說劍爲事又精於技擊喜通任俠不甚循儒者繩墨其詩文亦皆不入格考證尤疏如謂西洋呼月爲老瓦杜詩莫笑田家老瓦盆即月盆也如月琴月臺之類取其形似按歐邏巴人至明萬曆間利瑪竇始入中國杜甫何自識其譯語又謂古詩爲樂當及時焉能待來滋滋爲草名又名繁縷易於滋長即藤也按古詩本作來兹字本吕氏春秋今兹來兹猶今年明年高誘註甚明餘祐殆見誤本古詩兹字加水因生曲說又題鸂水亭印藪稱本說文正譌玉篇諸書周伯琦六書正譌論雖偏僻猶是篆體顧野王孫强之玉篇則全是隸書何與摹印之事亦太不詳檢矣
</p>
<div class="section" id="title-46"><h2>
	二曲集二十二卷<span class="jiazhu">浙江巡撫採進本</span>
</h2></div>
<p class="em2">
	國朝李顒撰顒有四書反身録已著錄集爲其門人王心敬所編毎卷分標篇目曰悔過自新說曰學髓曰兩庠彚語曰靖江語要曰錫山語要曰傳心錄曰體用全學曰讀書次第曰東行述曰南行述曰東林書院會語曰匡時要務曰闗中書院會約曰盩厔答問曰富平答問曰觀感錄皆其講學教授之語或出自著或門弟子所輯凡十六種本各自爲書故卷前間錄原序其第十六至二十二卷則顒所著襍文二十三卷以下曰襄城記異乃顒父可從明末從汪喬年擊流宼戰殁顒建祠襄城有聞鬼語之事各作詩文記之而劉宗泗裒輯成帙曰義林記則記顒招魂葬父事亦宗泗所輯曰李氏家乘曰賢母祠記則皆爲可從及顒母彭氏所作傳記詩文而富平惠龗嗣彚次之刋集時并以編入蓋用宋人附錄之例然卷帙繁重而無闗顒之著作殊爲疣贅
</p>
<div class="section" id="title-47"><h2>
	聰山集十四卷<span class="jiazhu">直隸總督採進本</span>
</h2></div>
<p class="em2">
	國朝申涵光撰涵光字孚孟亦作符孟又曰孟和復自號曰鳬盟取與符孟字音近也永年人明太僕寺丞佳允之子順治中恩貢生是編首列年譜傳誌一卷次文三卷詩八卷附荆園小語一卷荆國進語一卷皆所作語錄也
</p>
<div class="section" id="title-48"><h2>
	蒿菴集三卷<span class="jiazhu">編修周永年家藏本</span>
</h2></div>
<p class="em2">
	國朝張爾岐撰爾岐有周易說畧已著錄是集爾岐所自定凡襍文七十篇大抵才鋒駿利縱横曼衍多似蘇軾而持論不免駁襍蓋爾岐之專門名家究在鄭氏學也
</p>
<div class="section" id="title-49"><h2>
	雲龕遺稿一卷<span class="jiazhu">編修鄭際唐家藏本</span>
</h2></div>
<p class="em2">
	國朝梁春暉撰春暉字時皇號淑三福建長樂人考淳熙三山志雲龕山即龍龕山在長樂縣南十溪潭上有歸雲洞望海亭香爐峰諸勝春暉晚年卜居其地以吟咏自娛故以名集此本乃雍正癸卯其孫澄漪所錄末有澄漪跋稱初名雲龕吟稿嘗謀鋟板而力未逮藏弆旣久不幸爲蟲鼠所戕剥蝕斷爛至不可讀細加檢錄得其首尾完具者僅十之一二裒爲一卷顔曰雲龕遺稿云
</p>
<div class="section" id="title-50"><h2>
	茂綠軒集四卷<span class="jiazhu">江蘇廵撫採進本</span>
</h2></div>
<p class="em2">
	國朝顧夢游撰夢游字與治江寜人前明諸生曹學佺刻十二代詩選嘗錄其詩題曰偶存稿至順治庚子夢游旣卒施閏章又廣爲收輯合學佺所刻得五百四十二篇刪其什二定爲此本夢游與葛一龍邢昉諸人相倡和詩格皆近中晚閏章序稱昉詩學勝才夢游詩才勝學亦二人之定評也
</p>
<div class="section" id="title-51"><h2>
	苧菴二集十二卷<span class="jiazhu">江蘇周厚堉家藏本</span>
</h2></div>
<p class="em2">
	國朝吳懋謙撰懋謙字六益松江人早從陳子龍李雯諸人遊故力追七子之派稱詩多以漢魏盛唐爲宗然時有蹶張之失
</p>
<div class="section" id="title-52"><h2>
	水田居士文集五卷<span class="jiazhu">江西廵撫採進本</span>
</h2></div>
<p class="em2">
	國朝賀貽孫撰貽孫有詩觸已著錄是集有文無詩所作皆跌宕自喜其與艾千子書云文章貴有妙悟而能悟者必於古人文集之外别有自得是雖鍼砭東鄕之言而貽孫所以自命者亦大畧可見特一氣揮寫過於雄快亦不免於太盡之患也
</p>
<div class="section" id="title-53"><h2>
	闇修齋稿一卷<span class="jiazhu">湖北廵撫採進本</span>
</h2></div>
<p class="em2">
	國朝蕭企昭撰企昭有性理譜已著錄集凡文三十二篇前有其兄廣昭序述企昭始末甚詳企昭爲學之梗槩則見於與熊賜履書中蓋無所師承而篤志自立之士也然企昭雖尊法朱子排斥王氏而心平氣和無明人喧閧之習故與賜履書中有某平昔講學不欲立門戶肆口耳之語其東林要錄序曰當其始也出於士大夫意見之相岐聲名之相奪而其後也與國家之大命隨之其同時尚論錄書後曰當日東林魏璫之門戶牢結而不可破一勝一敗正不敵邪遂至殺戮忠良剥削元氣感召災祲醖釀盜賊雖食小人之肉而寢其皮寜足以紓其恨哉然而小人不足責也彼所稱爲君子者持意見快恩讐以和衷易處之事爲誶語相加之行激而生變禍貽於國又安得盡歸罪於小人乎均可謂平心之論至其文章則不及汪琬諸人之深厚觀所著性理譜中論讀書之序稱始於小學四書五經而性理大全二程遺書朱子文集語類魯齋遺書薛氏讀書錄胡氏居業錄高子遺書次之西山大學衍義又次之通鑑綱目十七史詳節吾學編又次之韓文歐文陶詩杜詩文章正宗及宋金華歸震川文集又次之則其學問根柢可見矣
</p>
<div class="section" id="title-54"><h2>
	藕灣全集二十九卷<span class="jiazhu">湖北廵撫採進本</span>
</h2></div>
<p class="em2">
	國朝張仁熙撰仁熙有雪堂墨品已著錄其詩凡初集十卷二集十卷餘九卷則文集也初集作於前明身經離亂多悲苦之音大旨宗尚北地太倉厯下諸人未脫摹仿之迹其論詩謂時弊雖深愼勿相救公安救厯下至於佻竟陵救公安陷於孱其與王昊廬論文書謂歸太僕之文秀善而衷於宋氏之理秀善則易柔衷於宋氏則理信而詘於氣又謂瑯琊厯下與毘陵歸安兩家角立毘陵歸安之流幾欲駕瑯琊厯下而上之然徒以其秀善婉媚㳫迤千里白葦平疇者又安能服瑯琊諸君子制作諸大篇哉蓋王李勢挫以後又復申舊說也
</p>
<div class="section" id="title-55"><h2>
	芝在堂集十五卷<span class="jiazhu">湖北廵撫採進本</span>
</h2></div>
<p class="em2">
	國朝劉醇驥撰醇驥有古本大學解已著錄是集凡詩六卷雜文九卷其自序云奉嘉隆間二三名人集要去其襲迹以近古爲是不能作宋元下亷纎支折語又作鍾惺譚元春傳謂學王李未至襲風格備鏗鏘猶俟諸三餘儉儒苦古帙浩繁便援公安竟陵而以其竅鳴也觀其所論可知其所宗法矣
</p>
<div class="section" id="title-56"><h2>
	織齋集鈔八卷<span class="jiazhu">山東廵撫採進本</span>
</h2></div>
<p class="em2">
	國朝李煥章撰煥章字象先號織齋山東樂安人前明諸生後棄舉子業專肆力於詩古文詞所著有龍灣集無學堂集老樹村集凡百餘萬言後合諸集而刋削之定爲此本其文跌宕排奡氣機頗壯而汪洋縱放未免一瀉無餘至於明季忠烈諸臣多爲立傳其表微闡幽亦可謂留意史學然所載不能一一審核如周遇吉妻周夫人傅載李自成攻寜武遇吉數大敗之追戰陷重圍馬蹶公拔佩刀自殺夫人貫重鎧陷陣連斬賊驍將及聞遇吉死亦自殺云云案明史遇吉巷戰被執爲賊叢射而死實非自殺其妻劉氏素勇徤率婦女數十人據山巔公廨登屋而射賊賊不敢逼縱火焚之闔家盡死亦與煥章所載陷陳及自殺事不合且佚其姓但稱周夫人蓋草莽傳聞之詞隨筆記錄未足據爲定論也
</p>
<div class="section" id="title-57"><h2>
	謝程山集十八卷<span class="jiazhu">江西廵撫採進本</span>
</h2></div>
<p class="em2">
	國朝謝文洊撰文洊有學庸切已錄已著錄是集初祗日錄三卷講易義三卷書三卷乃其門人甘京黄采所編乾隆乙丑文洊元孫鳴謙又收合襍文遺稿與新城涂登陳道編爲此本甘京序稱其早習舉子業爲諸生年二十學禪有所得三十後始宗儒越四十始一以程朱爲宗年六十七而卒將卒自作墓誌曰大學中庸切已錄凡八九易稿始定竊欲折衷先儒期足以啟發來學自訂所體驗者日錄三卷易堂諸友節行文章爲海内所重某不自量亦欲學其詩文才短終不能就而已學亦遂旁洩云云蓋文洊生平以講學爲主文章則其餘事耳
</p>
<div class="section" id="title-58"><h2>
	燕峰文鈔一卷<span class="jiazhu">江蘇廵撫採進本</span>
</h2></div>
<p class="em2">
	國朝費密撰密字此度成都人遭張獻忠之亂棄家爲道士流寓吳江以終王士禎詩所謂成都跛道士萬里下峨岷者是也士禎盛稱其詩而其文不甚著今觀是集不涉王李之摹擬亦不涉袁鍾之纎仄奇矯自喜頗有可觀然徃徃好持異論如春秋論謂春秋爲三桓而作則舉一廢百明堂配上帝論兼斥鄭康成王肅之說而以上帝爲上世之帝則經典從無此稱魯用天子禮樂辨兼斥程子及楊愼所引吕覽之說而謂周公有王者之功宜用王者之禮樂成王之賜未足爲非魯人用之於羣廟乃爲僭上不知惟名與器不可假人有王者之功宜用王者之禮樂然則有王者之功亦可用王者之名號乎是率天下而亂也
</p>
<div class="section" id="title-59"><h2>
	虎溪漁叟集十卷<span class="jiazhu">江西廵撫採進本</span>
</h2></div>
<p class="em2">
	國朝劉命淸撰命淸字穆叔臨川人是書前後無序跋惟冠以臨川縣志小傳一篇稱其明末捍禦士宼有方畧福王時揭重熙薦充館職辭不就入國朝以布衣終是集凡經論二卷史論二卷文二卷詩三卷詞一卷其經論稱朱子棄子貢詩傳子夏詩序有駭於聽聞案朱子但嘗駁詩序耳其子貢詩傳自明始出朱子烏得而見之又謂魯之春秋本用周正孔子始改用夏正以秦正建亥而吕不韋作月令乃用夏時爲例是不特按之經文無一相合且案史記秦始皇本紀吕不韋死在十二年以十月爲歲首在二十六年又吕氏春秋後序稱歲在涒灘乃始皇之八年與改用亥正遠不相及引以爲證尤考它不詳史論頗多臆斷其詆諸葛誅馬謖之非及力袒王安石而深斥蘇洵辨姦論與吕公著彈文尤不免顛倒是非詩文亦皆不入格蓋倜儻自豪之士負氣縱横而學問則未能深造也
</p>
<div class="section" id="title-60"><h2>
	徐太拙詩稿<span class="jiazhu">無卷數　山東巡撫採進本</span>
</h2></div>
<p class="em2">
	國朝徐振芳撰振芳字太拙山東樂安人是集凡分三種一曰雪鴻草一曰三素草一曰楚萍草所作奇氣岔涌時出入於李賀盧仝之間而竟陵公安之餘習未盡湔除故徃徃失之纎仄變徵之聲酸吟激楚其學謝翺而未成者歟
</p>
<div class="section" id="title-61"><h2>
	彭省廬文集七卷詩集十卷<span class="jiazhu">江蘇周厚堉家藏本</span>
</h2></div>
<p class="em2">
	國朝彭師度撰師度字古晉號省廬華亭人崇禎戊寅吳下諸人爲千英之會畢集於虎邱師度年十五即席成虎邱夜宴同人序吳偉業有江左三鳯凰之目蓋謂師度及吳兆騫陳維崧也集中兵謀十餘篇頗見用世之志詩格沿雲間之派富艶有餘
</p>
<div class="section" id="title-62"><h2>
	蘧廬詩<span class="jiazhu">無卷數　浙江巡撫採進本</span>
</h2></div>
<p class="em2">
	國朝韓純玉撰純玉字子蘧别號蘧廬居士歸安人明翰林韓敬之子也敬以黨附湯賔尹見擯於時純玉以是抱憾終身不求仕進其行踪畧具所作自序及集中癸丑五十生朝示兒詩中是集不分卷帙但每體别編中多凄楚之音蓋皆明季兵燹及國初江南初定餘孽未平山居避寇之作也
</p>
<div class="section" id="title-63"><h2>
	省軒文鈔十卷<span class="jiazhu">浙江巡撫採進本</span>
</h2></div>
<p class="em2">
	國朝柴紹炳撰紹炳有古韻通巳著録此集前有程其成引稱古韻通卷帙浩繁艱於付梓因先以部首諸作載於五卷蓋刻在古韻通之前也紹炳在西泠十子中文名最著立身亦復端謹集首有朱協咸所作小傳至稱其殁後爲冥官蓋當時重其行誼故造作是說其文大抵淸快有餘而根柢較薄金石之文尤無法如張德聲誌篇首旣曰余備館甥於張氏始與德聲君遊隔一行後又云德聲姓張氏何其複也且壻稱館甥尤似典而非典也又張俊卿誌曰錢塘邑諸生也張本武林華族錢塘武林連綴而見是一地耶兩地耶其他往往似此蓋長於持論而短於叙事云
</p>
<div class="section" id="title-64"><h2>
	張秦亭詩集十二卷<span class="jiazhu">浙江巡撫採進本</span>
</h2></div>
<p class="em2">
	國朝張丹撰丹字祖望原名綱孫錢塘人與陸圻柴紹炳陳廷會毛先舒丁澎吳百朋孫治沈謙虞黄昊相唱和稱西泠十子此集其晩年所刻原名從野堂集前有自叙一篇述其游厯所經而詩格與之俱變毛先舒稱其悲凉沉遠矯然不羣朱彝尊亦謂其五言古體波瀾老成南北行旅諸篇尤爲奇崛又嘗抵其北歸詩云句何學杜句句不襲杜句句做句句不做其傾挹甚至故丹寄彝尊詩有慚我詩詞遘知已思君杖履定登臺之句今觀全集其七言古體亦宕逸可誦不獨五言特諸體未能悉稱律詩尤不免於率易
</p>
<div class="section" id="title-65"><h2>
	潠書八卷<span class="jiazhu">浙江廵撫採進本</span>
</h2></div>
<p class="em2">
	國朝毛先舒撰先舒有聲韻叢說已著錄是編皆所作雜文諸篇之末間附王猷定柴紹炳沈謙評語先舒自記云惟三君語畧載數條以其爲亡友之筆故也則是集乃先舒自訂矣中頗多考證之文而不能皆有根據其議禮尤多臆斷行筆頗雋爽而不免於作態弄姿大致好辨如毛奇齡而才與學則皆不逮之其論太王好貨好色一篇謂孟子意是而言非論說大人則藐之一篇又謂其言太過猶王充李覯之餘習論格物爲格去物欲亦姚江之緒語觀其答徐古周書稱近於坐功頗有所窺只是佛氏無所住孟子不動心又稱住即是動動即是住無住則不動不動則無住其所學固可見矣論韻諸書用力較深而亦未究其本原如答友人論韻學通指二書謂音當分古今不當更分南北其說爲是謂古三聲不通用則非與柴紹炳論翻切三書專取合聲亦後來之捷法必謂下一字不拘本部則紹炳所辨饑機虺灰淸靑諸字先舒終不能難也
</p>
<div class="section" id="title-66"><h2>
	思古堂集四卷<span class="jiazhu">浙江汪汝瑮家藏本</span>
</h2></div>
<p class="em2">
	國朝毛先舒撰前有康熙乙丑潘耒序稱所著有潠書匡林格物問答聖學眞語東苑文鈔詩鈔凡若干冊不下數十萬言而復有此集則此集之成在諸書後而先舒裒刻其書十四種乃以此集爲首殆自以晚年定本故用爲弁冕耶然所見與早年等也
</p>
<div class="section" id="title-67"><h2>
	東苑文鈔二卷詩鈔一卷<span class="jiazhu">浙江汪汝瑮家藏本</span>
</h2></div>
<p class="em2">
	國朝毛先舒撰先舒嘗讀書杭州之東園即宋東苑故址因以名其詩文文鈔凡三十三篇其趙盾論解越境爲出奔不歸較前人所說爲允方正學論責其當巽詞以免十族則其說刻而且迂當生死呼吸之際稍一轉念瞻顧豈復能抗節不撓且成祖天性慘毒瓜蔓之抄亦不因此一語至引侯君集謀反伏誅乞免一子以存宗祀爲例尤爲不倫其武成論謂聖人存血流漂杵一語見紂之世臣捐軀報國者衆雖因鼎革之際抗節死事者發然未免附會經義穿鑿太過詩鈔凡九十六首大抵音調瀏亮猶有七子之餘風焉
</p>
<div class="section" id="title-68"><h2>
	小匡文鈔四卷<span class="jiazhu">浙江汪汝瑮家藏本</span>
</h2></div>
<p class="em2">
	國朝毛先舒撰前有自序曰小匡文鈔者文皆小有所匡者也又自稱謂求契於天心懷其意久而後落筆今觀所錄之文大抵以口舌相辨難如劉璋論謂其召昭烈爲智北地王論謂其殺妻子爲忍諡議以秦始皇爲合道駁王褘七出議謂褘奉使雲南被殺屍無處所乃此議教人出妻之果報書三案論後謂梃擊一事諸臣當體神宗之意不可罪鄭貴妃引申生不明驪姫之譖爲證書魏冰叔文謂李國楨實死節之臣不當誣以降賊皆不足爲訓未見果契於天心也
</p>
<div class="section" id="title-69"><h2>
	蕊雲集一卷晚唱一卷<span class="jiazhu">浙江汪汝瑮家藏本</span>
</h2></div>
<p class="em2">
	國朝毛先舒撰蕊雲集皆所作艷體其曰蕊雲者取古織錦詞蕊亂雲盤相間深此意欲傳傳不得語也晚唱皆摹李商隱李賀温庭筠韓偓四家之體以别於初唐盛唐之格故以晚名焉
</p>
<div class="section" id="title-70"><h2>
	學園集二卷續編六卷<span class="jiazhu">浙江廵撫採進本</span>
</h2></div>
<p class="em2">
	國朝沈起撰起有墨菴經學五種已著錄朱彝尊靜志居詩話稱起嘗擬撰明書絶筆於成化之設東厰而曾王孫作起墓誌述其所撰書又有測杜少陵詩一卷今國語八卷宗門近錄二卷今皆未見此乃所著詩文集爲起門人曾安世所編安世即王孫之子也起天姿頴俊筆力亦殊勁爽然與金人瑞相善故薰染亦深其與李煒書自稱近來批評會眞記頗多奇解嘗終夜不寐求作者之意知王實甫悲憫物情立言變化即其十六闋立名上下相對猶之乾與坤對屯與蒙對以大易之體而行左氏之法云云其所見解頗與世所傳人瑞六才子書議論相近也
</p>
<div class="section" id="title-71"><h2>
	榆墩集選文九卷詩二卷<span class="jiazhu">江西廵撫採進本</span>
</h2></div>
<p class="em2">
	國朝徐世溥撰世溥有夏小正解已著錄是集前有熊人霖序稱僅存十之一蓋選本也中間諸葛武侯無成論一篇謂諸葛之出師即周公居東之志其盡瘁而無成功則昭烈如其不才卿可自取一言酖之也又云昭烈之疑忌盡見生平深險畢露又云諸葛若久留在蜀必有不利孺子之讒又云昭烈之有是言則亮勸攻劉璋之言有以致之一事之不仁百行忠厚不足以蓋之亮始教備殺璋以取蜀卒也致備疑其圖襌以終身云云其持論殊爲偏激昭烈君臣之契光明磊落爲三代以後所僅有永安託孤之言亦出至誠陳壽於昭烈傳中已極論之即後主之於諸葛始終尊信亦未嘗有毫髪之間言何得因卿可自取一語而遂謂其有所疑忌乎至諸葛勸昭烈取蜀則自三顧隆中時巳定其計而昭烈卒用其策以少延漢緒若如所論則昭烈生平與諸葛周旋者皆日在猜嫌疑忌之中雖魏主叡之於司馬懿尚不忍出此而謂魚水相合者若是哉文人好爲翻案之說殊非論古之正軌王士禎居易録極斥其妄固非太過矣
</p>
<div class="section" id="title-72"><h2>
	筠谿集七卷<span class="jiazhu">江蘇廵撫採進本</span>
</h2></div>
<p class="em2">
	國朝范靑撰靑字筠堅上海人是集分北遊草北遊續草峽遊草金陵草歸田草諸目第一卷有挽制府范承謨詩十首間載承謨殉難事蹟其末首有云炙雞過酹君知否十九人中是一人蓋嘗爲承謨之客者也
</p>
<div class="section" id="title-73"><h2>
	橘苑詩抄十一卷<span class="jiazhu">浙江廵撫採進本</span>
</h2></div>
<p class="em2">
	國朝諸匡鼎撰匡鼎字虎男錢塘人是編子目曰橘苑詩抄而總題則曰說詩堂集蓋全集之一種也匡鼎生於國初猶及見西泠十子故所作亦沿其流派圓美有餘而深厚不足
</p>
<div class="section" id="title-74"><h2>
	安静子集十三卷<span class="jiazhu">山東延撫採進本</span>
</h2></div>
<p class="em2">
	國朝安致遠撰致遠字靜子一名如磐字拙石壽光人貢生自順治乙酉至康熙甲子十五舉不售卒偃蹇以没是集凡爲交集九卷曰玉磑集四卷紀城文藁四卷蠽音一卷詩集四卷曰柳村雜咏二卷嶽江草倦游草各一卷總名之曰紀城詩草而岳江草獨標卷六字似非完本詞集一卷曰吳江旅嘯自序謂詩喜摩詰文慕廬陵愛其從容閒雅不事鉤棘故能不染明末纎詭之習而精神魄力亦未能凌跨諸家
</p>
<div class="section" id="title-75"><h2>
	完玉堂詩集十卷<span class="jiazhu">浙江廵撫採進本</span>
</h2></div>
<p class="em2">
	國朝釋元璟撰元璟字借山浙江天童寺僧也是編分十集曰東湖集名山集紅椒集紫栢集太白集緑瓊集京師百詠晚香集黄琮集鵲南集毎集爲一卷前有元璟自序及題辭二十餘則其詩以淸雅爲宗時有秀句如纔憐孤嶠遠斗轉一峰迎淺碧膠魚沬殘紅落鴈聲水繞西施浣紗石雲藏子敬讀書山二月草堂逢社燕一春花事到山茶等句爲盧元昌所賞見卷首題詞又如一笛破寒渚千帆凑夕陽船如米家小水似瀼西偏秋思啼螿集歸心落葉知吟詩不閉梅花閣懷古獨登文選樓才堪與世作蓍草道在忘情似木鷄等句王士禎亦摘入居易錄中蓋其居杭州時曾結西溪吟社所與酬倡者皆一代勝流耳濡目染落筆自能遠俗但根柢不深氣味不免太薄耳
</p>
<div class="section" id="title-76"><h2>
	冬闗詩鈔六卷<span class="jiazhu">浙江廵撫採進本</span>
</h2></div>
<p class="em2">
	國朝釋通復撰通復字文可嘉興人少與曹溶同學晚乃託迹於緇服溶贈以詩有共排流俗論重起杜陵人之句蓋其宗尚如此遺稿多散佚朱彝尊選詩綜搜訪不能得至康熙巳丑其友人盛遠等始爲裒輯刋板前三卷皆遠所輯後三卷則汪文禎汪森兄弟所輯前有遠與森二序通復以春草詩著名遠等取以壓卷然如魂消南浦人將遠夢落西堂句忽成之類格落晚唐非其至者也
</p>
<div class="section" id="title-77"><h2>
	嬾齋别集十四卷<span class="jiazhu">内府藏本</span>
</h2></div>
<p class="em2">
	國朝僧通門撰通門字牧雲姓張氏常熟人明季祝髪於興福禪林尋主古南鶴林天童等寺頗與士大夫游故文士徃徃稱之是集爲其同里毛晉所刋凡襍文三卷書啟三卷頌贊偈語二卷詩六卷
</p>
<div class="section" id="title-78"><h2>
	西北文集四卷<span class="jiazhu">江蘇廵撫採進本</span>
</h2></div>
<p class="em2">
	國朝畢振姫撰振姫有四州文獻摘抄已著錄其文頗縱横有奇氣然劍拔弩張之狀亦覺太甚其云西北文者太原傅山所題以東南之人謂之西北之文也元好問中州集題詞有曰鄴下曹劉氣儘豪江東諸謝韻尤高若從華實評詩品未便吳儂得錦袍傅山所題蓋猶是意然文章公器何限方隅韓柳皆非南人歐曾亦非北士門戶相誇總拘墟之見耳
</p>
<div class="section" id="title-79"><h2>
	涑水編五卷<span class="jiazhu">山西廵撫採進本</span>
</h2></div>
<p class="em2">
	國朝翟鳯翥撰鳯翥字象陸聞喜人順治丙戌進士官至福建布政使是集文四卷詩一卷因嘗講學於其鄉之涑水書院故題曰涑水編卷首有徐元文序稱原集本六卷第五爲制義今制義不知何人所刪目錄内亦爲鐫去故止存五卷云
</p>
<div class="section" id="title-80"><h2>
	蘭雪堂詩集三卷<span class="jiazhu">山東巡撫採進本</span>
</h2></div>
<p class="em2">
	國朝謝賔王撰賔王字起東臨淄人順治丙戌進士官南康府推官是集爲未刻鈔本凡古體詩一卷近體詩二卷意興頗遒而骨格未就卷首題王士禎評選蓋山左談詩之士罕不問津於士禎者此亦其一也
</p>
<div class="section" id="title-81"><h2>
	祓園集九卷<span class="jiazhu">直隸總督採進本</span>
</h2></div>
<p class="em2">
	國朝梁淸遠撰淸遠有雕邱雜錄已著錄是集淸遠所自編凡詩四卷文四卷詞一卷其詩直抒性情頗能蟬蛻於習俗之外而人所應無盡無人所應有尚未能盡有也
</p>
<div class="section" id="title-82"><h2>
	黄山詩留十六卷<span class="jiazhu">山東廵撫採進本</span>
</h2></div>
<p class="em2">
	國朝法若眞撰若眞字漢儒號黄石一號黄山膠州人順治乙酉以五經特賜中式授中書舍人丙戌成進士改庶吉士官至江南布政使其詩古文詞少宗李賀晚乃歸心少陵不屑櫛比字句依倚門戶惟其意所欲爲不古不今自成一格此本爲張謙宜所編共詩四千一百三首
</p>
<div class="section" id="title-83"><h2>
	心遠堂詩集十二卷<span class="jiazhu">直隸總督採進本</span>
</h2></div>
<p class="em2">
	國朝李霨撰霨字坦園高陽人順治丙戌進士官至大學士諡文勤是集爲霨所自編初刻於康熙辛亥至丁巳又續廣之其論詩謂王李鍾譚其詞皆予而所不予者在共郊顰學歩之流持論最爲平允故集中諸作皆沖和雅正不爲呌囂之音亦不蹈纎仄之習其門人陳廷敬序稱其寫一時交泰之盛蓋遭際盛時故其詩有雍容太平之象古人所謂臺閣文章者蓋若是矣
</p>
<div class="section" id="title-84"><h2>
	聿修堂集一卷<span class="jiazhu">山東廵撫採進本</span>
</h2></div>
<p class="em2">
	國朝藍潤撰潤字海重即墨人順治丙戌進士官至湖廣布政使初名滋故國學進士題名碑及館選錄舊本皆作藍滋後官侍講時乃賜今名其爲江南學政時有視學錄爲福建參政府有視閩紀畧爲廣東參政時有入粤條議爲江南按察使時有臬政紀畧今皆未見惟此集爲其子孫鈔傳詩古文寥寥數首皆應酬之作殆非所長
</p>
<div class="section" id="title-85"><h2>
	寒松堂集九十二卷<span class="jiazhu">江蘇廵撫採進本</span>
</h2></div>
<p class="em2">
	國朝魏象樞撰象樞字環極蔚州人順治丙戌進士歷官至都察院左都御史遷刑部尚書以病乞休聖袓御書寒松堂額以寵其歸卒諡敏果其平生立朝端勁爲人望所歸講學亦醇正篤實無空談標榜之習文章樸直亦如其爲人惟其子學誠編此集時意在於先人手澤一字無遺遂細大不捐幾盈百卷未免有榛楛勿翦之憾耳
</p>
<div class="section" id="title-86"><h2>
	且亭詩集<span class="jiazhu">無卷數　直隸總督採進本</span>
</h2></div>
<p class="em2">
	國朝楊思聖撰思聖字猶龍鉅鹿人順治丙戌進士官至四川布政使申涵光所作小傳稱有且亭詩七集然不箸其卷數此本乃思聖旣殁其子履吉所編凡詩八百餘首其入蜀諸作刻意摹杜而刻畫之痕未化也
</p>
<div class="section" id="title-87"><h2>
	夢吟集一卷續集一卷<span class="jiazhu">内府藏本</span>
</h2></div>
<p class="em2">
	國朝王天春撰天春字魯源濟寜人順治丙戌進士官至兵部侍郎致仕後惟以吟咏自娛故此集皆暢所欲言頗多率句
</p>
<div class="section" id="title-88"><h2>
	崑林小品三卷崑林外集<span class="jiazhu">無卷數　直隸總督採進本</span>
</h2></div>
<p class="em2">
	國朝魏裔介撰裔介有孝經注義已著錄此其雜著諸篇集外别行者也小品分上中下卷外集則剞劂未竟尚不分卷裔介學宗朱子著有約言錄知統錄等書而此集於二氏之學亦若有取焉豈晚耽禪悅耶其文間有俚語頗沿宋人語類餘派而時露古質亦復可觀至於駢體則非所擅長雖無作可矣
</p>
<div class="section" id="title-89"><h2>
	四思堂文集八卷<span class="jiazhu">直隸總督採進本</span>
</h2></div>
<p class="em2">
	國朝傅維鱗撰維鱗有明書已著錄是集奏疏一卷記序雜著二卷詩五卷所載如更役法嚴巡方考覈諸疏及屯田苦民書諸作頗有侃直之風至士傳民語諸謡曲盡明末兵荒流離之狀然統其全集觀之則頗傷粗率蓋天性耿直直抒胸臆不甚留意於文章云
</p>
<div class="section" id="title-90"><h2>
	燕川漁唱詩二卷植齋文集二卷<span class="jiazhu">直隸總督採進本</span>
</h2></div>
<p class="em2">
	國朝傅維橒撰維橒字培公號霄影靈壽人明吏部尚書永淳之子雖生於貴族而恬退不求仕進早歲即棄舉子業以詩文自娛迹其品度當屬勝流然是集所錄大抵應酬之作罕逢高唱豈併文章視爲粗迹歟
</p>
<div class="section" id="title-91"><h2>
	倚雉集十二卷<span class="jiazhu">直隸總督採進本</span>
</h2></div>
<p class="em2">
	國朝竇遴奇撰遴奇字松濤大名人順治丁亥進士官至僉都御史是編爲其友賀應旌所編凡文五卷詩六卷詞一卷倚雉者其所居堂名也
</p>
<div class="section" id="title-92"><h2>
	王文靖集二十四卷附錄一卷<span class="jiazhu">直隸總督採進本</span>
</h2></div>
<p class="em2">
	國朝王熙撰熙字子撰一字胥廷宛平人順治丁亥進士官至大學士諡文靖是編爲其子克昌所編凡奏疏二卷頌賦一卷詩六卷文十五卷以自作年譜及行狀誌銘碑傳附錄於末前有其門人張玉書吳震方二序又有朱彝尊序核其詞意皆熙在時所作而標題亦稱其諡或刋板者追改也
</p>
<div class="section" id="title-93"><h2>
	佳山堂集十卷<span class="jiazhu">山東廵撫採進本</span>
</h2></div>
<p class="em2">
	國朝馮溥撰溥字易齋益都人順治丁亥進士官至大學士康熙己未召試博學鴻詞溥與高陽李霨寳坻杜臻崑山葉方靄四人同爲閱卷官得人最盛故毛奇齡等爲作集序皆稱門人其詩則未爲精詣也
</p>
<div class="section" id="title-94"><h2>
	林屋文稿十六卷詩稿十四卷<span class="jiazhu">江蘇周厚堉家藏本</span>
</h2></div>
<p class="em2">
	國朝宋徵輿撰徵輿字轅文華亭人順治丁亥進士官至都察院左副都御史徵輿爲諸生時與陳子龍李雯等倡幾社以古學相砥礪所作以博贍見長其才氣睥睨一世而精鍊不及子龍故聲譽亦稍亞之云
</p>
<div class="section" id="title-95"><h2>
	愼齋遇集五卷蒞楚學記一卷日懷堂奏疏四卷<span class="jiazhu">江蘇廵撫採進本</span>
</h2></div>
<p class="em2">
	國朝蔣永修撰永修有孝經集解已著錄是集裒其平生之文名曰遇集言即所遇而成文也中多記貴州湖廣風土蓋永修初官應山縣知縣繼官平越府知府終官湖廣提學副使也其學記則康熙十九年提學時作奏疏則官刑科給事中時所上江南通志稱其在應山有守禦功在平越淸文苗民虚稅八千有奇在湖廣振興文教楚風爲之一變列於宦績傳中云
</p>
<div class="section" id="title-96"><h2>
	潛滄集七卷<span class="jiazhu">直隸總督採進本</span>
</h2></div>
<p class="em2">
	國朝余一元撰一元字占一號潛滄山海衛人順治丁亥進士官至禮部郎中是集卷一爲四書解卷二至卷六爲雜文卷七爲詩其次韻答張築夫詩有良知自是姚江旨躬秉幾亭夫子傳句附載張贈詩有姚江絶學重開闢直續良知兩字傳句蓋其學出於陳龍正集中所謂幾亭師者龍正别號也故其四書解中以小學爲格物而深譏朱子補傳爲非猶宗王守仁之說而小變之者也是集其所自編卷端有凡例六條述所以編次之意甚詳然詩文皆不入格觀其自編而自發凡例或自譽或自恕儼如刪纂他人之集者是於古來著述體裁皆未及考則所作可畧見矣
</p>
<div class="section" id="title-97"><h2>
	安雅堂詩安雅堂拾遺詩<span class="jiazhu">皆無卷數</span>安雅堂拾遺文二卷附二鄉亭詞四卷<span class="jiazhu">大理寺卿陸錫熊家藏本</span>
</h2></div>
<p class="em2">
	國朝宋琬撰琬有永平府志已著錄案王士禎池北偶談曰康熙以來詩人無出南施北宋之右宣城施閏章愚山萊陽宋琬荔裳也又曰宋浙江後詩頗擬放翁五古歌行時闖杜韓之奥康熙壬子春在京師求余定其詩筆爲三十卷其秋與余先後入蜀予歸之明年宋以臬使入覲蜀亂妻孥皆寄成都宋鬱鬱没於京邸此集不知流落何地矣又漁洋詩話曰康熙庚辰余官刑部尚書荔裳之子思勃來京師以入蜀集相示亟錄而存之集中古選詩歌行氣格深穏余多補入感舊集云云今三十卷之本久巳散佚所謂入蜀集者其後人亦無傳本此本題安雅堂詩者不分卷數有來集之蔣超二序皆題順治庚子蓋猶少作題安雅堂拾遺詩者與其文集詞集皆乾隆丙辰其族孫邦憲所刻掇拾殘剩非但珠礫並陳亦恐眞贋莫别均不足見琬所長其視閏章蓋有幸有不幸矣
</p>
<div class="section" id="title-98"><h2>
	退菴集二十一卷<span class="jiazhu">江蘇廵撫採進本</span>
</h2></div>
<p class="em2">
	國朝李敬撰敬字退菴江寜人順治丁亥進士官至監察御史廵按湖南是集詩詞十二卷奏疏及雜著九卷詩集自序謂必深知元氣流行使心口之間律吕相合以適於喜怒哀樂之正蓋即白沙定山之宗旨文集自序謂按楚時審錄盡心至於甘㴻大降死囚爲兵刼去自請歸獄亦未免好自譽矣
</p>
<div class="section" id="title-99"><h2>
	西山集九卷<span class="jiazhu">山西廵撫採進本</span>
</h2></div>
<p class="em2">
	國朝張能鱗撰能鱗有詩經傳說取裁已著錄是集凡文八卷詩一卷能鱗喜談理學其詩文多率爾操觚體裁未盡合於古
</p>
<div class="section" id="title-100"><h2>
	馮定遠集十一卷<span class="jiazhu">浙江廵撫採進本</span>
</h2></div>
<p class="em2">
	國朝馮班撰班有鈍吟雜集已著錄班與其兄舒皆以詩名一時稱海虞二馮其姪馮武作所評才調集凡例稱舒之論詩講起承轉合最嚴而班之論詩則欲化去起承轉合定法微有不同然二人皆以晩唐爲宗由温李以上溯齊梁故才調集外又有玉臺新咏評本蓋其淵源在二書也其說力排嚴羽尤不取江西宗派持論亦時有獨到然所作則不出於崑體大抵情思有餘而風格未高纎佻綺靡均所不免是集凡定遠小集二卷鈍吟集三卷别集一卷鈍吟餘集一卷集外詩一卷又樂府一卷遊仙詩一卷鈍吟文稿一卷亦附於末其中論詩之說多可取惟日記所論吳棫韻補一條推爲奥入鬼神則失之遠矣
</p>
<div class="section" id="title-101"><h2>
	文襄公别錄六卷<span class="jiazhu">山東廵撫採進本</span>
</h2></div>
<p class="em2">
	國朝李之芳撰之芳有文襄奏疏已著錄是書首行閒紀畧二卷次軍旅紀畧二卷皆討耿精忠時文移次文告紀事二卷皆居官時告諭之文
</p>
<div class="section" id="title-102"><h2>
	擬故宫詞一卷<span class="jiazhu">浙江廵撫採進本</span>
</h2></div>
<p class="em2">
	國朝徐宇昭撰宇昭不知何許人是集凡詩四十首序稱順治丁亥春月寓止燕都遇長春寺僧乃明宦者因從閒話得故宫遺事四十條其詞不甚工註亦止寥寥數條
</p>
<div class="section" id="title-103"><h2>
	春樹草堂集六卷<span class="jiazhu">監察御史孟生蕙家藏本</span>
</h2></div>
<p class="em2">
	國朝杜恒燦撰恒燦字杜若號蒼舒三原人順治戊子副榜貢生考職授通判未仕而卒其卒也寜都魏禧表其墓關中李因篤爲作傳皆悼惜其才是編凡詩二卷文四卷塗乙縱横猶當時原稿中多代人之作蓋恒燦厯爲郞廷極賈漢復梁化鳯諸人客畢生出入幕府中故以賣文爲活所作富贍有餘而多不修飾殆亦由於取辦倉卒也
</p>
<div class="section" id="title-104"><h2>
	屺思臺文集八卷詩集一卷<span class="jiazhu">湖北廵撫採進本</span>
</h2></div>
<p class="em2">
	國朝劉子壯撰子壯字克猷黄岡人明崇禎庚午舉人困公車者幾二十年至順治已丑乃進士第一人及第授翰林院修撰子壯制藝與熊伯龍齊名雄厚排奡凌轢一切其詩古文亦以氣勝然精華果銳巳銷耗於八比之中又年僅四十四而卒未能於登第之後復殫心於古學純以天資用事徃徃或失之粗豪二其翼者兩其足予之角者去其齒固亦事理之恒耳是編爲其孫永錫等所刻壽序賀序連篇累牘而獨不載其對策恐所掇拾亦未必子壯意也
</p>
<div class="section" id="title-105"><h2>
	熊學士詩文集三卷<span class="jiazhu">湖南廵撫採進本</span>
</h2></div>
<p class="em2">
	國朝熊伯龍撰伯龍字次侯號鍾陵漢陽人順治己丑進士官至翰林院侍讀學士其古文較勝劉子壯詩雖直抒胸臆而五言古體亦時有淳古之音惟刻板漫漶篇葉倒亂遂至於斷爛不可讀
</p>
<div class="section" id="title-106"><h2>
	志壑堂詩十五卷<span class="jiazhu">浙江廵撫採進本</span>
</h2></div>
<p class="em2">
	國朝唐夢賚撰夢賚字濟武淄川人順治已丑進士官翰林院檢討是編爲新城王士禎所定間有士禎評識前有士禎序稱其文近於蒙莊詩近于東坡慈溪姜宸英序亦言讀其經世之言所爲籌餉積穀銅鈔改漕之法訏謨碩畫鑿鑿皆可見之施行皆兼序其詩文集而是集有詩無文蓋其集中之一種也其詩運思頗深摯吐屬亦頗温雅然較其才力則稍謝士禎及趙執信田雯諸人
</p>
<div class="section" id="title-107"><h2>
	耿巖文選<span class="jiazhu">無卷數　浙江廵撫採進本</span>
</h2></div>
<p class="em2">
	國朝沈珩撰珩字昭子海寜人康熙甲辰會試第一人殿試二甲第一人授内閣中書舍人己未薦舉博學鴻詞召試授編修是集皆所作襍文不標卷帙但以體分其目錄題耿巖文鈔初集而卷端則題耿巖文選每篇自爲起訖不相聯屬疑校刋未竟之本偶然印行非其全也其文平易近人大抵規仿廬陵而尚未能入室
</p>
<div class="section" id="title-108"><h2>
	樂圃詩集七卷<span class="jiazhu">山東廵撫採進本</span>
</h2></div>
<p class="em2">
	國朝顔光敏撰光敏字遜甫一字修來曲阜人康熙丁未進士官至吏部考功司郞中此集爲王士禎所定板心題曰十子詩畧蓋士禎時去明未遠猶沿詩社之餘風嘗選商邱宋犖等十人之詩共爲一編光敏與焉其書十人各爲卷帙不相聯屬板亦分藏於各家往往別本單行而板心所題則不能改其總名也
</p>
<div class="section" id="title-109"><h2>
	湯潛菴文集節要八卷<span class="jiazhu">兩江總督採進本</span>
</h2></div>
<p class="em2">
	國朝彭定求編定求有周忠介公遺事已著錄湯斌文集有湯子遺書諸刻定求又擇其切於身心者倣聶豹南軒節要之例纂爲此編定求斌門人也蘇州府誌載其有儒門法語蒙正錄南畇詩文集而不及此書殆修志時偶未見歟
</p>
<div class="section" id="title-110"><h2>
	寳編堂集五卷<span class="jiazhu">浙江廵撫採進本</span>
</h2></div>
<p class="em2">
	國朝許纘曾撰纘曾有滇行紀程已著錄是集樂府規仿舊文七言古詩多學初唐四傑之體皆擬議而未能變化
</p>
<div class="section" id="title-111"><h2>
	漫餘草一卷<span class="jiazhu">浙江廵撫採進本</span>
</h2></div>
<p class="em2">
	國朝王庭撰庭有理學辨已著錄其所爲詩有秋間三仕二西諸草是集刻於康熙戊辰乃其晩歲所訂時年已八十有二矣凡五百餘首大約近體多於古體七律一種又多於諸體其曰漫餘者自序云予詩之漫久矣此無非漫之餘也
</p>
<div class="section" id="title-112"><h2>
	循寄堂詩槀<span class="jiazhu">無卷數　陝西廵撫採進本</span>
</h2></div>
<p class="em2">
	國朝朱廷燝撰廷燝字山輝富平人順治己丑進士官至河南布政司參政是集先名澄溆堂詩後改今名編次不分體裁惟以年月爲前後自序二篇一作於河南一作於里居之時其詩結字鑄句多未堅緻古體尤風骨未就
</p>
<div class="section" id="title-113"><h2>
	鶴靜堂集十九卷<span class="jiazhu">浙江廵撫採進本</span>
</h2></div>
<p class="em2">
	國朝周茂源撰茂源字宿來號釡山華亭人順治己丑進士官至處州府知府是集前十四卷爲詩後五卷爲文所作葩藻麗縟沿齊梁之餘艷其同郡五君詠中所稱夏允彝陳子龍李雯三人皆其幾社舊友而才力尚不逮子龍等也
</p>
<div class="section" id="title-114"><h2>
	貽淸堂集十三卷補遺四卷<span class="jiazhu">兩淮馬裕家藏本</span>
</h2></div>
<p class="em2">
	國朝張習孔撰習孔有雲谷卧餘已著錄是集凡詩八卷附以詩餘補遺凡文三卷詩一卷多直抒胸臆無明末鉤棘纎佻之習
</p>
<div class="section" id="title-115"><h2>
	願學堂集二十卷<span class="jiazhu">陝西廵撫採進本</span>
</h2></div>
<p class="em2">
	國朝周燦撰燦字星公臨潼人順治巳亥進士官至南康府知府是集凡文十八卷詩二卷詩格宏敞頗勝於文然規橅唐音浮聲多而切響少猶襲北地之舊調者也
</p>
<div class="section" id="title-116"><h2>
	月巖集五卷<span class="jiazhu">江西廵撫採進本</span>
</h2></div>
<p class="em2">
	國朝周禮撰禮字情畊號月巖宜黄人是集文四卷詩一卷其文力摹歐蘇頓挫曲折頗爲形似詩則多不入格蓋殫力於古文而吟咏其餘事也
</p>
<div class="section" id="title-117"><h2>
	容菴詩集十卷辛卯集一卷<span class="jiazhu">浙江廵撫採進本</span>
</h2></div>
<p class="em2">
	國朝孫爽撰爽字子度錢塘人集中有嘉禾哭冢宰寳摩徐公詩寳摩徐石麒字則爽爲國初人所謂辛卯集者順治八年作也其詩刻於學古亦刻於用意而摹擬雕鑿之痕俱不能化此本不知何人所抄每卷或僅三四首非出刪節即由掇拾亦非其完本也
</p> 



</div></body></html>