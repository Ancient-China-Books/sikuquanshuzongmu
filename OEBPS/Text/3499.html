<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷八十四·史部四十（政書類存目二）</title></head><body><div id="text">

<p>
<strong>欽定四庫全書總目卷八十四</strong>
</p>
<div class="section" id="title-0"><h1>
	史部四十
</h1><hr/></div>
<div class="section" id="title-1"><h2>
	政書類存目二
</h2></div>
<div class="section" id="title-2"><h2>
	邦計彚編一卷<span class="jiazhu">編修程晉芳家藏本</span>
</h2></div>
<p class="em2">
	舊本題宋李維撰維字仲方肥鄉人雍熙二年進士召試中書知制誥厯翰林學士工部尚書柳州觀察使事跡具宋史本傳是書載曹溶學海類編中實册府元龜邦計一門之總叙案晁公武讀書志載修册府元龜時預修者十五人維居第四又載初撰編叙諸儒皆作眞宗以體制不一遂擇李維錢惟演陳彭年劉筠夏竦等付楊億竄定其剽剟此序詭題書名而以爲維之所撰蓋以此云
</p>
<div class="section" id="title-3"><h2>
	拯荒事畧一卷<span class="jiazhu">編修程晉芳家藏本</span>
</h2></div>
<p class="em2">
	舊本題元歐陽玄撰玄字原功瀏陽人延祐二年進士除同知平江州事調蕪湖武岡二縣尹召爲國子博士遷翰林待制天曆初授藝文少監纂修經世大典至正初以學士告歸詔修宋遼金三史起爲總裁官拜翰林學士承旨至正十七年卒諡曰文事跡具元史本傳是書前有自序稱蕪湖本南方澤國比隣數邑並在水鄉每當春夏之交陽侯不戢遂成饑歲余忝爲令長因輯拯荒事畧一編云云與本傳稱嘗知蕪湖縣語相合然其書但引故實二十二條無一事之擘畫其唐天復甲子竹放花結米一條尤不近理竹米偶生非人力可致採食竹米亦何需官爲經理耶學海類編所載諸書十有五僞此書殆亦托名於玄也
</p>
<div class="section" id="title-4"><h2>
	寳鈔通考八卷<span class="jiazhu">永樂大典本</span>
</h2></div>
<p class="em2">
	元武祺撰祺里貫未詳至正十三年爲戶部尚書因當時鈔法漸壞浮議者但以不動鈔本爲名而不詳流通之實乃厯考中統以後八十餘年中鈔法撰爲此書大旨謂自世祖至元二十四年至武宗至大四年二十五年中印者多燒者少流轉廣而鈔法通自仁宗皇慶元年至延祐七年共九年印雖多而燒亦多流轉漸少鈔法始壊自英宗至治元年至三年印雖多而燒者寡流轉愈多鈔法愈壞自泰定元年至至順三年共八年印者少而燒者多流轉絶無鈔法大壞復合計六十四年中總印鈔五千九百五萬六千餘錠總支五千六百二十餘萬錠總燒三千六百餘萬錠民間流轉不及二萬錠以經世大典所載南北戶口民數計之其無鈔可用者至二千萬戶之多民生安得而不匱財用安得而不絀乎其言可爲行鈔之戒元史食貨志所載鈔法僅詳其制度數目而於財之息耗民之貧富未之詳言似乎未見祺書存此一編亦可以補史之缺然此書在當日爲洞悉利弊之言在今日則鈔法之不可行無智愚皆能知之無待縷陳矣故撮舉大要附存其目而書則不復錄焉
</p>
<div class="section" id="title-5"><h2>
	元海運志一卷<span class="jiazhu">編修程晉芳家藏本</span>
</h2></div>
<p class="em2">
	舊本題明危素撰素有草廬年譜已著錄是編載曹溶學海類編中騐其文乃邱濬大學衍義補之海運一條也亦不善作僞矣
</p>
<div class="section" id="title-6"><h2>
	漕政舉要錄十八卷<span class="jiazhu">浙江范懋柱家天一閣藏本</span>
</h2></div>
<p class="em2">
	明邵寳撰寳有左觽已著錄是編乃正德己巳寳以副都御史總漕江北時所作卷一至卷六爲河渠之政卷七爲舟楫之政卷八爲倉厫之政卷九爲卒伍之政卷十卷十一爲轉輸之政卷十二爲統領之政卷十三至卷十五爲紀載之政卷十六爲稽古之政卷十七爲準令之政卷十八以襍錄終焉
</p>
<div class="section" id="title-7"><h2>
	鹽法考畧一卷錢法纂要一卷<span class="jiazhu">編修程晉芳家藏本</span>
</h2></div>
<p class="em2">
	舊本皆題明邱濬撰濬有家禮儀節已著錄此二書諸家書目皆不載以其文考之即濬大學衍義補中之兩篇也曹溶割裂其文並載學海類編中較其以元海運志爲危素撰者猶爲近實然摘錄巨帙之一篇即别立新名亦猶之乎作僞也
</p>
<div class="section" id="title-8"><h2>
	鐵冶志二卷<span class="jiazhu">浙江巡撫採進本</span>
</h2></div>
<p class="em2">
	明傅浚撰浚字汝源南安人宏治巳未進士官至工部郞中正德癸酉浚督理遵化鐵厰創爲此志自建置山塲迄於雜職凡二十三目冠以公署鐵厰二圖所紀皆歲辦出入之數頗瑣屑無裨考証案明史職官志載工部分司祗有提督易州山厰柴炭一員而浚所志遵化分司始委主事宏治中改用郞中奉勅董理列厯官姓名甚悉不知史志何以遺之殆其後又經裁汰耶
</p>
<div class="section" id="title-9"><h2>
	陽明鄉約法一卷<span class="jiazhu">浙江巡撫採進本</span>
</h2></div>
<p class="em2">
	明王守仁撰守仁字伯安號陽明餘姚人宏治己未進士官至兵部尚書封新建伯事迹具明史本傳是書巳載陽明全書中崇禎間嘉善陳龍正復錄出别行其法有約長約副約正約史知約約贊諸人已極繁瑣至爭鬬賦役諸事以至寄莊人戶納糧當差皆約長主之蓋欲以約長代周官比長黨正之法然古法實不盡宜於今也
</p>
<div class="section" id="title-10"><h2>
	陽明保甲法一卷<span class="jiazhu">浙江巡撫採進本</span>
</h2></div>
<p class="em2">
	明王守仁撰悉載牌諭諸文亦見陽明全集中陳龍正錄出别行而各附題識於其下
</p>
<div class="section" id="title-11"><h2>
	救荒活民補遺書三卷<span class="jiazhu">浙江范懋柱家天一閣藏本</span>
</h2></div>
<p class="em2">
	明朱熊撰熊字維吉汇陰人取宋從政郞董煟原書而益以有明䘏賑制詔及前代好施獲福事蹟其立意不爲不善然序述典故備錄經典重農之語則迂而不切襍載諸史賑恤之文則繁而鮮要皆不免勦襲陳言無裨實政至於盛陳福報尤涉於有爲而爲蓋鄉里勸施之格言而非經國之碩畫二氏因果之緒論而非儒者之正理也
</p>
<div class="section" id="title-12"><h2>
	鹽政志十卷<span class="jiazhu">兩江總督採進本</span>
</h2></div>
<p class="em2">
	明朱廷立撰廷立通山人嘉靖癸未進士官至禮部右侍郞嘉靖八年廷立以河南道監察御史奉使淸理兩淮鹽政因博考古今鹽制以成此書凡分七門曰出産曰建立曰制度曰制詔曰疏議曰鹽官曰禁令每門各分子目凡三百九十有四蓋制詔疏議每一篇列一目故其繁至是也
</p>
<div class="section" id="title-13"><h2>
	嘉靖淸源關志四卷<span class="jiazhu">兩淮鹽政採進本</span>
</h2></div>
<p class="em2">
	明劉璽撰璽字雙泉濟州衞籍唐縣人嘉靖壬辰進士官至右副都御史廵撫宣府是編乃璽以戶部主事監理臨淸闗稅時所編即是關之條例也序稱嘉靖九年以前案牘無徴故舊事皆不載是猶可以散佚委也其凡例云凡例制不合於今者亦棄不取則是徴課簿籍榜示商賈吏役者耳志乘以存舊典寧計其現行否耶璽自序稱訪於僚屬或曰孫松山監淸源有聲過通州會松山松山因出所集淸源關榷政錄示余遂因而補葺爲此書則其原本實爲簿籍宜其如是矣璽任滿未及刋繼其事者爲莆田雍潤乃授之梓書中凡署潤名者又所續增也
</p>
<div class="section" id="title-14"><h2>
	淮關志八卷<span class="jiazhu">兩淮馬裕家藏本</span>
</h2></div>
<p class="em2">
	明馬麟撰麟巴縣人嘉靖戊戌進士官南京戶部員外郞是書凡分八門其建置不叙淮關之始末而泛引厯代征商典故綴爲一卷殊爲汗漫又地志列藝文一門原爲風土而設此志不過徴榷之條格一關之外皆非所屬而亦濫載藝文尤非體例矣
</p>
<div class="section" id="title-15"><h2>
	茶馬類考六卷<span class="jiazhu">兩淮馬裕家藏本</span>
</h2></div>
<p class="em2">
	明胡彥撰彥沔陽人嘉靖辛丑進士官巡察茶馬御史因厯考典故及時事利弊作爲此書明制茶馬御史兼理寧夏鹽務故第三卷併記鹽政云
</p>
<div class="section" id="title-16"><h2>
	海運詳考一卷海運志二卷<span class="jiazhu">浙江范懋柱家天一閣藏本</span>
</h2></div>
<p class="em2">
	明王宗沐撰宗沐字新甫臨海人嘉靖甲辰進士官至刑部左侍郎事迹其明史本傳是編乃隆慶六年二月宗沐任山東布政使時議開海運而作所載皆其議事呈文是年七月復鋟海運志於詳考之外增入海運圖並海運路程奏疏事宜考宗沐官右副都御史總督漕運時請復海運其疏載所著敬所文集中本傳亦載其畧然史載宗沐運米十二萬石自淮入海抵天津南京給事中張煥言比聞八舟漂没失米三千二百石宗沐預計有此私令人糴補米可補人命可補乎宗沐掩飾視聽非大臣誼宗沐疏辨求勘詔行前議習海道以備緩急未幾海運至即墨颶風大作覆七舟都給事中賈三近御史鮑希顔及山東巡撫傅希摰俱言不便遂寢時萬曆元年也云云宗沐蓋掇拾邱濬大學補之陳言以僥倖功名不知儒生紙上之經濟言之無不成理行之百不一效也觀於宗沐可以爲妄談海運之炯戒矣
</p>
<div class="section" id="title-17"><h2>
	洲課條例一卷<span class="jiazhu">兩淮鹽政採進本</span>
</h2></div>
<p class="em2">
	明王侹撰侹始末未詳其作此書時則官南京工部營繕司員外郞也明代自鎭江至九江沿江洲課皆隸南工部後以其有影射吞占之弊復設官以董之明史食貨志未詳其法蓋以其併入地糧内也是編乃嘉靖中侹爲督理時所輯首載勅諭及課銀數目取用條例次載准奏事例八條部司酌議事宜九條可以考見一時之制千頃堂書目載蘆政條例一卷不著撰人註曰嘉靖已酉南京工部營繕司主事惠安莊朝賔序刋此書有朝賔序與黃虞稷所載合殆即一書而異名蓋洲課即蘆政也
</p>
<div class="section" id="title-18"><h2>
	兩淮鹽法志十二卷<span class="jiazhu">兩淮鹽政採進本</span>
</h2></div>
<p class="em2">
	明史起蟄張矩同撰起蟄江都人矩儀徴人書成於嘉靖庚戌因宏治舊志增損之董其事者巡按御史楊選與運使陳暹也
</p>
<div class="section" id="title-19"><h2>
	漕書一卷<span class="jiazhu">兩淮鹽政採進本</span>
</h2></div>
<p class="em2">
	明張鳴鳳撰鳴鳳有桂勝已著錄是書專論漕運利弊分爲八篇曰漕政漕司漕軍漕河漕海漕船漕倉漕刑力主海運之利又以漕船工料不堅入水易破欲採木川湖大治萬餘艘斥餘材以支數十年用又以丹陽京口并出於江水淺船多欲别開運道由孟瀆趨白塔河至揚州其說頗多難行
</p>
<div class="section" id="title-20"><h2>
	明通寳義一卷廣通寳義一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明羅汝芳撰汝芳有孝經宗旨已著錄前明錢鈔通行其弊百出汝芳督屯滇省以滇爲鑄錢之藪因作此書以明其利弊大旨以錢制大小輕重貴在持平乃足爲萬世之利厯引古來錢制始自太昊軒轅下迄唐宋臚列具備其第一篇本義引據唐人錢譜謂秦世八銖失之太重漢初榆莢失之太輕按文獻通考秦兼天下銅錢質如周錢文曰半兩漢高后二年始行八銖錢是八銖之名定於漢謂秦世八銖非也又考唐武德四年廢五銖錢鑄開通元寳錢其文則歐陽詢所書迥環讀之曰開通元寳今書悉謂開元通寳亦非木義
</p>
<div class="section" id="title-21"><h2>
	海運新考三卷<span class="jiazhu">副都御史黃登賢家藏本</span>
</h2></div>
<p class="em2">
	明梁夢龍撰夢龍有史要編已著錄隆慶末夢龍巡撫山東適徐邳間漕河淤塞漕運總督王宗沐請復海運下夢龍任其事檄靑州道潘允端等履勘試行之南自淮安至膠州北自海倉口至天津三千二百餘里運米二千石舟行無礙因爲條具以奏併取前後疏議奏記考說輯爲一編宗沐疏所謂巡撫都御史梁夢龍毅然試之底績無壅者也其論海道曲折頗爲詳備自邱濬大學衍義補極言海運之利然海運再遭飄溺宗沐亦叠被彈劾事竟不行此云旣而運通報後夢龍亦遷秩去其議遂寢者文飾之詞耳
</p>
<div class="section" id="title-22"><h2>
	海運編二卷<span class="jiazhu">戶部肖書王際華家藏本</span>
</h2></div>
<p class="em2">
	明崔旦撰旦字伯東平度人是書成於嘉靖甲寅時因運道艱阻議者欲開膠萊河以復海運山淮安淸江浦口厯新壩馬家壕至海倉口徑抵直沽止循海套可避大洋之險旦居海濵習知利害地方大吏咨以開濬之策旦亦以爲必可行惟欲改馬家壕道從麻灣口所條上工役之法堤閘之制甚具嗣以遣官勘視言水多沙磧其事遂寢旦因檢所作議考諸篇錄而存之
</p>
<div class="section" id="title-23"><h2>
	山東鹽法志四卷<span class="jiazhu">兩淮鹽政採進本</span>
</h2></div>
<p class="em2">
	明查志隆撰譚耀詹仰庇叅修志隆字鳴治海寧人嘉靖已未進士官至山東布政司左叅政耀東莞人萬曆丁丑進士官至監察御史仰庇安溪人嘉靖乙丑進士官至刑部侍郞是編乃志隆官山東鹽司同知時所作耀時巡鹽長蘆仰庇時爲山東按察司副使正統中命長蘆巡鹽御史兼理山東鹽法隆慶五年又令山東驛傳副使兼管鹽法故皆得與志隆裁訂焉
</p>
<div class="section" id="title-24"><h2>
	八閩政議三卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人姓氏亦無序跋皆載明嘉靖三十二年福建布政使及福建道叅政條議申文曰鹽法綱銀運脚各爲一卷蓋當時布政司所刋則例也
</p>
<div class="section" id="title-25"><h2>
	海運圖說一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明鄭若曾撰若曾有鄭開陽襍著已著錄是編前列二圖後系以說末附海運故道海運之說古無其事杜甫後出塞詩所謂漁陽歡樂地擊鼓吹笙竽雲帆轉遼海粳稻來東吳者不過盛陳邊帥驕奢能遠致難至之物以供飮食非謂其時果泛舶以資軍儲也明人懲元末中原梗阻運道不通之弊多喜講求海運以備不虞不知政理修明則四海一家何虞轉輸之不達如其中原失馭盗賊縱橫雖遠涉波濤供粟億萬亦何裨於敗亡哉至邱濬考校厯年漂没之數以爲省漕渠之所費足以補海道之所失不思歲有沉溺篙工舵師之命動輙千百又以何者抵之歟若曾此書亦狃是見皆可謂不求其本者也
</p>
<div class="section" id="title-26"><h2>
	蘇松浮賦議一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明鄭若曾撰其說已具其所撰萬里海防編内此則縷析地畝科徴之數而詳悉陳之嘉靖中嘗條上當事力請入告會格於倭變不果行此其遺稿也
</p>
<div class="section" id="title-27"><h2>
	重修兩浙鹺志二十四卷<span class="jiazhu">浙江巡撫採進本</span>
</h2></div>
<p class="em2">
	明王圻撰圻有東吳水利考已著錄是書圖說二卷詔令一卷鹽政十三卷職官表一卷列傳一卷奏議三卷藝文三卷前有自序謂武陵楊鶴巡按浙江以鹽規類畧酉戌沿革行鹽事宜三書並舊志授圻增訂遂采其要約綴入各欵令引票之損益價值之低昻課額之盈縮徴解之緩急商竈之疾苦犂然具載於浙中鹺務紀錄頗詳然多一時補苴之法不盡經久之制也
</p>
<div class="section" id="title-28"><h2>
	漕運通志十卷<span class="jiazhu">浙江范懋柱家天一閣藏本</span>
</h2></div>
<p class="em2">
	明楊宏撰宏字希仁海州大河衞人嘉靖中以指揮使署都督同知總運江北舊有漕運志宏病其未備乃捃摭羣書手自紀錄延甌寧謝純考古今沿革作表六卷首漕渠次漕職次漕卒次漕船次漕倉次漕數又作畧三卷首漕例次漕議次漕文序謂表立則經見畧輯則緯彰書凡十卷而序云九卷者蓋漕渠文繁分爲二卷故也
</p>
<div class="section" id="title-29"><h2>
	救荒事宜一卷<span class="jiazhu">江西巡撫採進本</span>
</h2></div>
<p class="em2">
	明周孔教撰孔教有中丞疏稿已著錄是編乃其官應天巡撫時以三吳被水而作分目二十三條附議九條大旨不出周官荒政之意蓋當時所頒條教而其屬官爲之刋行也
</p>
<div class="section" id="title-30"><h2>
	長蘆鹽法志十三卷<span class="jiazhu">浙江汪啟淑家藏本</span>
</h2></div>
<p class="em2">
	明何繼高馮學易閔遠慶同撰繼高字汝登山陰人萬曆癸未進士官至江西布政司叅政學易字韋卿臨海人隆慶丁卯舉人官至長蘆鹽運司運同遠慶字基厚烏程人萬曆丙戌進士官至四川按察使僉事纂是書時繼高方爲運使遠慶方爲運判故三人以現行鹽法事例叅稽典故其相酌定云
</p>
<div class="section" id="title-31"><h2>
	通漕類編九卷<span class="jiazhu">浙江汪啟淑家藏本</span>
</h2></div>
<p class="em2">
	明王在晉撰在晉有厯代山陵考已著錄是書先漕運次河渠附以海運海道前有自序并作書凡例大抵採自官府册籍無所考証在晉爲經畧時值時事方棘一籌莫展逡巡移疾而去蓋好談經濟而無實用者是書殆亦具文而已
</p>
<div class="section" id="title-32"><h2>
	粤東鹽政考二卷<span class="jiazhu">兩淮鹽政採進本</span>
</h2></div>
<p class="em2">
	明李橒撰橒字長儒鄞縣人萬曆辛丑進士官至兵部侍郞事迹具明史本傳是書乃橒官廣東按察使僉事統理鹽法時所作上卷載鹽律鹽官鹽署鹽產鹽課鹽餉鹽厰鹽牙鹽包鹽斤下卷載鹽秤鹽單鹽票鹽旗鹽船鹽限鹽籍鹽會鹽界鹽運於鹺政利弊頗爲詳悉其於鹽官題銜之後不紀宦績并不具全前後居官者姓名蓋專爲鹽政而作與他志體例不同也繼橒任者張邦翼楊瑩鍾龔承薦皆有所續刻各見所撰序文中然於原書體例則無所改易焉
</p>
<div class="section" id="title-33"><h2>
	北新鈔關志十六卷<span class="jiazhu">兩淮馬裕家藏本</span>
</h2></div>
<p class="em2">
	明荆之琦撰之琦丹陽人萬曆甲辰進士仕履未詳是書分十六門其建置命遣禁令經制則例課額責委鈐轄區行利弊因革宦蹟公署人役十四門皆關政之所當考其藝文一門亦沿淮關志之例非所應有也
</p>
<div class="section" id="title-34"><h2>
	開荒十二政一卷<span class="jiazhu">直隸總督採進本</span>
</h2></div>
<p class="em2">
	明魏純粹撰純粹栢鄉人官永城縣知縣因萬曆三十六年純粹在永城開墾荒田招集流民條上十二議併以其事繪爲圖其時上官批答及士民歌頌皆附焉純粹即大學士裔介祖也
</p>
<div class="section" id="title-35"><h2>
	國賦紀畧一卷<span class="jiazhu">編修程晉芳家藏本</span>
</h2></div>
<p class="em2">
	舊本題明倪元璐撰元璐有兒易内外儀已著錄是書載古來賦稅諸法每類引故實一條疎陋萬狀必非元璐所爲殆亦抄撮類書策畧數條嫁名元璐耳學海類編所收大抵此類也
</p>
<div class="section" id="title-36"><h2>
	救荒策會七卷<span class="jiazhu">浙江巡撫採進本</span>
</h2></div>
<p class="em2">
	明陳龍正撰龍正字惕龍嘉善人崇禎甲戌進士授中書舍人左遷南京國子監丞福王召爲禮部祠祭司員外郞事迹具明史本傳宋董煟輯古今救荒活民書三卷元張光大續之明朱熊復加補綴龍正是編則合三家之言刪其繁複而附以崇禎庚辰辛巳嘉善救荒之事其斥朱熊之書襍陳詭異之事持論頗正然大旨不出董煟書也龍正喜談經世之術此亦其一崇禎末嘗建議開墾畿輔河南山東荒田以省轉運史謂是時中原殘破有田不得耕龍正守常理而巳則其所講亦僅紙上之談矣
</p>
<div class="section" id="title-37"><h2>
	古今鹺畧九卷鹺畧補九卷<span class="jiazhu">浙江汪啟淑家藏本</span>
</h2></div>
<p class="em2">
	明汪砢玉撰<span class="jiazhu">案明詩綜作珂玉字之悞也</span>砢玉字玉水徽州人寄籍嘉興崇禎中官山東鹽運使判官是書前後兩編卷首皆有自序鹺畧九卷凡分生息供用職掌會計政令利弊法律徴異襍考九門名曰九府鹺畧補亦按九門分類拾遺砢玉當明季匱乏之時欲復漢牢盆之制而用宋轉般之法<span class="jiazhu">案般字今案牘皆書爲搬考李燾通鑑長編凡轉般皆作此般字砢玉蓋因其原文</span>其意雖善而於勢恐不可行其所徴引務爲浩博多蒐古典亦不切後世時勢至旁及遐荒尤無闗於中國之鹽政矣
</p>
<div class="section" id="title-38"><h2>
	救荒事宜一卷<span class="jiazhu">編修程晉芳家藏本</span>
</h2></div>
<p class="em2">
	明張陛撰陛字登子山陰人崇禎庚辰歲大饑劉宗周及祁彪佳皆里居宗周倡議煮粥彪佳倡議平糶陛更出其家粟五百石佐二人所不及慮賑或未周貲或虛糜於是斟酌情形創爲十法一聚米二踏勘三優恤四分别五散米六核實七漸及八激勸九平糶十協力擘畫具有條理多所全活因疏其綱要爲此書
</p>
<div class="section" id="title-39"><h2>
	鹽法考十卷<span class="jiazhu">江蘇周厚堉家藏本</span>
</h2></div>
<p class="em2">
	不著撰人名氏亦無序目首總論次兩淮次兩浙次長蘆次山東次福建次河東次陝西次廣東所載事迹至崇禎初年而止疑爲明末人所作也
</p>
<div class="section" id="title-40"><h2>
	淮鹺本論二卷<span class="jiazhu">兩江總督採進本</span>
</h2></div>
<p class="em2">
	國朝胡文學撰文學有疏稿已著錄是書乃文學於順治庚子辛丑間官兩淮巡鹽御史時作上卷分十篇曰停兌會曰附銷不帶鹽曰復三府曰關橋掣規曰釐所掣曰掣江都食鹽曰淮北改所曰撤分司曰廢興莊臨湖塲曰草蕩不加稅下卷分十五篇曰恤株連曰緩倒追曰禁私販曰除鏇棍曰謝遊客曰簡關防祛吏弊曰不任承役曰寛追比曰便銷批曰公僉報曰均急公窩引曰去江掣弊曰酌歸綱曰省繁費曰修書院是時尚當國朝定鼎之初百度新舉往往尚沿明制文學所論蓋祗其一時之利弊云爾
</p>
<div class="section" id="title-41"><h2>
	明漕運志一卷<span class="jiazhu">編修程晉芳家藏本</span>
</h2></div>
<p class="em2">
	舊本題國朝曹溶撰溶有崇禎五十宰相傳已著錄此書溶自載於所輯學海類編中今考其文與谷應泰明史記事本末河漕轉運篇無一字之異溶斷斷不至此知學海類編決非溶家原本也
</p>
<div class="section" id="title-42"><h2>
	蘇松厯代財賦考一卷<span class="jiazhu">江蘇巡撫採進本</span>
</h2></div>
<p class="em2">
	不著撰人名氏其大畧謂蘇松二郡之田僅居天下八十五分之一而所出之賦竟任天下一十三分之二其始也因張士誠之負固明太祖以租額爲官糧其繼也因萬曆之後有司官以耗增充正數相沿旣久民困未蘇於是摘其大要彚成一書并恭錄世祖章皇帝聖祖仁皇帝厯年蠲欠减額諸聖諭次載巡撫韓世琦至湯斌十人奏疏伏考蘇松浮糧之弊業經特沛恩綸普釐舊額東南士女久已歌咏皇仁恬熙化日此書所載奏疏止於康熙二十四年其情形與今全異矣謹存其目以見列聖以來留心民瘼閭閻疾苦無不上達天聽者所以厚澤深仁淪肌浹髓迥非前代之所及也
</p>
<div class="section" id="title-43"><h2>
	厯代山澤征稅記一卷<span class="jiazhu">編修程晉芳家藏本</span>
</h2></div>
<p class="em2">
	國朝彭寧求撰寧求字文洽長洲人康熙壬戍進士官至左春坊左中允其書臚叙厯代山澤征稅諸政然海租之加不知起於漢宣帝鹽鐵之稅不知起於管子旣彚叙厯代稅法而遼代之置銀冶鐵冶金之和買金銀冶及大定中罷金銀坑冶之稅與採買隨處金銀銅冶之法元之鐵冶銅冶銀冶淘金諸政特置官司載於史志者皆畧而不及殊未爲賅備
</p>
<div class="section" id="title-44"><h2>
	左司筆記二十卷<span class="jiazhu">江蘇巡撫採進本</span>
</h2></div>
<p class="em2">
	國朝吳暻撰暻字西齋太倉人康熙戊辰進士是編乃其官戶部時所作分疆域戶口田地正賦漕運錢法鹽課茶馬關稅雜稅物產三庫十倉常平官俸兵食經費設官廨署襍識二十門所載皆戶部掌故亦兼及他部事每門叙事俱自漢唐至國朝其稱左司者據襍識内一條云時官戶部者稱廣東山西二司爲左右二大司暻適官廣東司而所摭拾多一曹遺事故以左司筆記名書云
</p>
<div class="section" id="title-45"><h2>
	泉刀滙纂<span class="jiazhu">無卷數　浙江巡撫採進本</span>
</h2></div>
<p class="em2">
	國朝邱峻撰峻有南湖記畧稿已著錄錢譜創自顧烜見於隋書經籍志其後封演諸人相繼有作並已散佚今惟洪遵之書存然遵特考其形制繪其文字而未及於政典沿革之詳峻是書則自邃古訖於有明典故藝文悉爲採錄分六門一曰沿革二曰利弊三曰建元四曰圖異五曰官監六曰雜編搜採頗詳亦多考證而編次雜亂無緖亦未分卷蓋未成之本也
</p>
<div class="section" id="title-46"><h2>
	錢錄十二卷<span class="jiazhu">江蘇巡撫採進本</span>
</h2></div>
<p class="em2">
	國朝張端木撰端本字崑喬上海人乾隆壬戌進士官至諸曁縣知縣此書卷一至卷七具載厯代錢弊并及僞朝僣號所鑄卷八至卷十載錢之不知年代者卷十一專載外國錢名卷十二則叙述古來作志之人而以洪遵泉志序終焉書中頗引遵說宋元以後則端木所自蒐羅伏考御定西淸古鑑中錢錄一編圖繪精妙考據典核足折衷百代無以復加端木蓋未及見官書故摭拾殘賸有此編錄耳
</p>
<p class="em2">
	右政書類邦計之屬四十五部二百四十九卷<span class="jiazhu">内一部無卷數</span>皆附存目
</p>
<div class="section" id="title-47"><h2>
	馬政志四卷<span class="jiazhu">兩淮鹽政採進本</span>
</h2></div>
<p class="em2">
	明陳講撰講字子學遂寧人正德辛巳進士官至山西提學副使此書乃其嘉靖三年以御史巡視陝西馬政時所作凡茶馬一卷爲目九紀以茶易番馬之制鹽馬一卷爲目七紀納馬中鹽之制牧馬一卷爲目八紀各寺苑監畜牧之制點馬一卷爲目三紀行太僕寺各軍衞稽覈馬匹之制摭叙源委頗詳明史食貨志載講嘗以商茶低僞乃第茶爲上中二品印烙篦上書商名而考之蓋亦勤於爲政者然明代茶馬之政至末造而姦商私販官吏冐支其弊不可究詰掣鹽中馬改爲納銀名在實亡亦無裨於邊計志中所列大抵皆具文而已
</p>
<div class="section" id="title-48"><h2>
	厯代武舉考一卷<span class="jiazhu">浙江巡撫採進本</span>
</h2></div>
<p class="em2">
	國朝譚吉璁撰吉璁有延綏鎭志已著錄是書叙厯代武舉之制間引唐宋諸儒奏議叅証之如叙唐試武舉長垜諸例而失載穿札宋武舉之法屢變其出官之法亦極詳皆畧而不叙又如遼之統和十二年詔諸道軍有勇健者具以名聞金皇統時特設武舉之科至貞祐時又賜敇命章服與進士同例其科特重載於諸史紀志者甚詳亦未及徴引不足以云賅備也
</p>
<p class="em2">
	右政書類軍政之屬二部五卷皆附存目
</p>
<div class="section" id="title-49"><h2>
	永徽法經三十卷<span class="jiazhu">永樂大典本</span>
</h2></div>
<p class="em2">
	元鄭汝翼撰汝翼字鵬舉河南人喬從善跋謂其束髮讀書學刑名家罔不涉獵得法外意中金朝律科選官刑部檢法迨壬辰革命徙居順德州節度趙公識其有平反譽擢詳議中書省尋舉授大理丞後以奉直大夫左三部郞中致仕是書作於中統癸亥意主發明唐律故名之曰永徽法經自序稱唐永徽因隋制定爲十二章三十卷其法詳備金朝嘉尚制科皇統大定權定大畧未成章目道陵敕設詳定校定兩所自明昌至太和以隋唐遼宋遺文叅定篇目卷帙全依唐制其間度時增損者十有一二遼宋皇統大定文籍更革無存永徽泰和遺文足徵因閱此書以隨欵異同者分析編類庶便於觀覽其目仍用十二章之舊每篇目下有議自李悝以後同異分合前後之次各析其沿革源流其書則列唐律於前而附金律於後或有或無或同或異或增或減俱詳爲之注頗爲精密文淵閣書目載此書一部五冊不著卷數永樂大典所載者併爲四卷今從之著錄
</p>
<div class="section" id="title-50"><h2>
	至正條格二十三卷<span class="jiazhu">永樂大典本</span>
</h2></div>
<p class="em2">
	元順帝時官撰凡分目二十七曰祭祀曰戶令曰學令曰選舉曰宫衞曰軍防曰儀制曰衣服曰公式曰祿令曰倉庫曰廐牧曰田令曰賦役曰關市曰捕亡曰賞令曰醫藥曰假寧曰獄官曰雜令曰僧道曰營繕曰河防曰服制曰跕赤曰榷貨案元史刑法志載元初平宋簡除繁苛始定新律至元二十一年中書省咨各衙門將原䧏聖旨條律頒之有司號曰至元新格仁宗時又以格例條畫類集成書號曰風憲宏綱英宗時復加損益書成號曰大元通制其書之大綱有三一曰詔制二曰條格三曰斷制自仁宗以後率遵用之而不及此書據歐陽元序則此書乃順帝至元四年中書省言大元通制纂集於延祐乙卯頒行於至治之癸亥距今二十餘年朝廷續䧏詔條法司續議格例簡牘滋繁因革靡常前後衡决有司無所質正往復稽留吏或舞文請擇老成耆舊文學法理之臣重新刪定上乃勅中書專官典治其事遴選樞府憲臺大宗正翰林集賢等官編閱新舊條格叅酌增損書成爲制詔百有五十條格千有七百斷例千五十有九至正五年書成丞相阿魯圖等入奏請賜名曰至正條格其編纂始末釐然可考元史遺之亦踈漏之一証矣原本卷數不可考今載於永樂大典者凡二十三卷
</p>
<div class="section" id="title-51"><h2>
	金玉新書二十七卷<span class="jiazhu">永樂大典本</span>
</h2></div>
<p class="em2">
	不著撰人名氏蓋元時坊本也其書凡大綱三十一門一曰民庶二曰商旅三曰僧道四曰官制五曰州縣六曰監司七曰皇族八曰遣使九曰職任十曰薦舉十一曰選試十二曰推鞫十三曰公吏十四曰軍防十五曰督捕十六曰倉庫十七曰塲務十八曰綱運十九曰功役二十曰功賞二十一曰推賞二十二曰職田二十三曰朝饗二十四曰恩封二十五曰儀制二十六曰禮制二十七曰給賜二十八曰文書二十九曰請給三十曰急逓三十一曰貢獻每門皆以二字爲題中又分子目皆以六字爲題繁襍瞀亂殊不足觀其曰金玉新書者殆取金科玉律之意立名亦未雅馴也
</p>
<div class="section" id="title-52"><h2>
	官民準用七卷<span class="jiazhu">永樂大典本</span>
</h2></div>
<p class="em2">
	不著撰人名氏前有徐天麟序曰元不尚苛細故不用太和舊例然隨事立法前後所降格例文墨之吏不能盡覩及蒙省臺降令内外衙門編類置簿檢舉適有好事君子出一編書示余曰官民準用云云則是書乃留心法律者鈔集案牘而爲之非官撰也前列詔勅中分三十二目一曰官制二曰吏員三曰公牘四曰禮儀五曰學校六日僧道七曰戶役八曰田產九曰婚娶十曰良賤十一曰債負十二曰俸給十三曰錢糧十四曰課程十五曰倉庫十六曰榷禁十七曰舖驛十八曰軍兵十九曰臺察二十曰訴訟二十一曰警捕二十二曰斷獄二十三曰禁約二十四曰襍犯二十五曰盗賊二十六曰毆殺二十七曰贜婪二十八曰姦汙二十九曰詐僞三十曰拾遺三十一曰工作三十二附以唐律諸圖蓋元初罷科舉而用掾吏故官制之下即次以吏員又其時三教並重故學校之後即次以僧道也此書明文淵閣書目作四冊不言幾卷今見於永樂大典者凡七卷已合併舊帙非其原數矣
</p>
<div class="section" id="title-53"><h2>
	明律三十卷<span class="jiazhu">永樂大典本</span>
</h2></div>
<p class="em2">
	明太祖時勅修初太祖平武昌即議律令吳元年命左丞相李善長爲律令總裁官楊憲陶安等爲議律官諭之曰法貴簡當使人易曉若條緖繁多或一事兩端可輕可重吏得因緣爲姦非法意也遂御西樓召諸臣賜坐從容講論律意書成又恐小民不能周知命大理卿周禎等自禮樂制度錢糧選法之外凡民間所行事宜類聚成編訓釋其義頒之郡縣名曰律令直解洪武元年又命儒臣四人同刑官講唐律曰進二十條六年夏刊律令憲綱頒之諸司然皆隨宜草創未及詳備此書乃六年之冬詔刑部尚書劉惟謙詳定凡近代比例之繁姦吏可資爲出入者咸痛革之每一篇成繕書上奏揭於西廡之壁親爲裁定明年二月書成篇目一準於唐采用已頒舊律三十六條因事制律三十一條掇唐律以補遺者又一百二十二條合六百有六條然明代斷獄不甚遵用故其書亦罕傳本此猶永樂大典所載明初之舊本也
</p>
<p class="em2">
	右政書類法令之屬五部一百十七卷皆附存目
</p>
<div class="section" id="title-54"><h2>
	元内府宮殿制作一卷<span class="jiazhu">永樂大典本</span>
</h2></div>
<p class="em2">
	不著撰人名氏所記元代門廊宮殿制作甚詳而其辭鄙俚冗贅不類文士之所爲疑當時營繕曹司私相傳授之本也
</p>
<div class="section" id="title-55"><h2>
	造甎圖說一卷<span class="jiazhu">浙江巡撫採進本</span>
</h2></div>
<p class="em2">
	明張問之撰問之慶雲人嘉靖癸未進士官至工部郞中自明永樂中始造磚於蘇州責其役於長洲窯戶六十三家磚長二尺二寸徑一尺七寸其土必取城東北陸墓所產乾黃作金銀色者掘而運運而晒晒而椎椎而舂舂而磨磨而篩凡七轉而後得土復澄以三級之池濾以三重之羅築地以晾之布瓦以晞之勒以鐵弦踏以人足凡六轉而後成泥揉以手承以托板砑以石輪椎以木掌避風避日置之陰室而日日輕築之閱八月而後成坯其入窯也防驟火激烈先以穅草薰一月乃以片柴燒一月又以棵柴燒一月又以松枝柴燒四十日凡百三十日而後窨水出窯或三五而選一或數十而選一必面背四旁色盡純白無燥紋無墜角叩之聲震而淸者乃爲入格其費不貲嘉靖中營建宮殿間之往督其役凡需磚五萬而造至三年有餘乃成窯戶有不勝其累而自殺者乃以採錬燒造之艱每事繪圖貼說進之於朝冀以感悟亦鄭俠繪流民意也其書成於嘉靖甲午而明之弊政巳至於此蓋法度陵夷民生塗炭不待至萬曆之末矣
</p>
<div class="section" id="title-56"><h2>
	西槎彚草一卷<span class="jiazhu">浙江范懋柱家天一間藏本</span>
</h2></div>
<p class="em2">
	明龔輝撰輝有全陝政要畧已著錄嘉靖時營仁壽宮輝以營繕司主事奉使督木四川得大木五千餘株板枋如之部劄欲再倍其數公私俱困民情洶洶輝乃繪山川險惡轉運艱苦等狀爲十五圖前後各作圖說具奏竟得旨停止後列劄子三篇又附載詩文數首其曰西槎彚草者輝嘗使浙東故此名西槎以别之也其圖說劄子皆剴切酸楚使人感動與張問之造甎圖說相等自當以採木圖說爲名不當更贅附詩文名以彚草其編次殊無體例且詩文寥寥數首又皆不工益爲無謂矣今仍著錄政書中從所重也
</p>
<div class="section" id="title-57"><h2>
	南船紀四卷<span class="jiazhu">江蘇巡撫採進本</span>
</h2></div>
<p class="em2">
	明沈{(石又)/山}撰{(石又)/山}有吳江水考已著錄是編乃{(石又)/山}嘉靖中以南工部營繕司主事署監督龍江提舉司時所撰按明史兵志太祖於新江口設船四百永樂初又命鎭江各府衞造海風船皆江船也又職官志所載各船有黃船遮洋船淺船馬船風快船備倭船戰船諸名内惟遮洋備倭二種爲海中所用故{(石又)/山}不之及其餘各船圖形工料數目曁因革典司諸例無不詳悉備載國朝江寧府設同知一員專管督造戰船叅考損益未始非船政之權輿然今昔異宜其制已不盡合矣
</p>
<div class="section" id="title-58"><h2>
	水部備考十卷<span class="jiazhu">浙江巡撫採進本</span>
</h2></div>
<p class="em2">
	明周夢暘撰夢暘字啟明南漳人萬曆甲戌進士官至工部都水司郞中以工曹軄掌冗襍又前後多所更革難於稽考因檢校案牘以類編次各立綱目分爲軄官河渠橋道舟車織造器用權量徴輸供億叢事凡十考末附吏典承行事件書成於萬曆丁亥
</p>
<div class="section" id="title-59"><h2>
	浮梁陶政志一卷<span class="jiazhu">編修程晉芳家藏本</span>
</h2></div>
<p class="em2">
	國朝吳允嘉撰允嘉有吳越順存集已著錄是書皆記江西景德鎭官窑始末凡七條疎畧殊甚後爲景德舊事十四條而昊十九一條重山又時代顚舛容齋隨筆一條以宋事列明後池北偶談一條以國朝事列宋前殊無條理
</p>
<p class="em2">
	右政書類考工之屬六部十八卷皆附存目
</p> 



</div></body></html>