<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百七十七·集部三十（别集類存目四）</title></head><body><div id="text">

<p>
<strong>欽定四庫全書總目卷一百七十七</strong>
</p>
<div class="section" id="title-0"><h1>
	集部三十
</h1><hr/></div>
<div class="section" id="title-1"><h2>
	别集類存目四
</h2></div>
<div class="section" id="title-2"><h2>
	少鶴詩集八卷<span class="jiazhu">兩江總督採進本</span>
</h2></div>
<p class="em2">
	明武岡王顯槐撰顯槐楚端王榮㳦第三子愍王顯榕之弟嘉靖十七年封榮㳦嘗自稱黃鶴道人故顯槐自號曰少鶴嘉靖乙巳顯榕爲其世子英燿所弑世宗命顯槐攝國事事迹附見明史楚王植傳此集乃其解政後所自編也千頃堂書目載顯槐尚有文集及續集八卷今未之見惟此集存
</p>
<div class="section" id="title-3"><h2>
	雁湖釣叟自在吟九卷附錄一卷<span class="jiazhu">浙江孫仰曾家藏本</span>
</h2></div>
<p class="em2">
	明王周撰周字質齋嘉興人屢試不售自號雁湖釣叟是集以年月先後編次其詩皆率意直書不拘格律故名曰自在吟末附錄同時題贈一卷并前序後跋皆稱其子爲觀察而不著其名據王錫命張大忠等題詞咸自稱年姪證以太學題名碑所載知其子乃嘉靖乙未進士王俸後官至都御史是編前四卷所稱北上寓京諸詩即俸官京師迎養時作也
</p>
<div class="section" id="title-4"><h2>
	十岳山人詩集四卷<span class="jiazhu">浙江孫仰曾家藏本</span>
</h2></div>
<p class="em2">
	明王寅撰寅字仲房一字亮卿歙縣人嘗北走大梁問詩於李夢陽中年習禪事古峰和尚古峰曰吾徧遊海内五岳今將徧厯海外五岳而後出世寅聞其語而悅之因自號十岳山人是集寅所自編其詩音節宏亮皆步趨北地之派而鑄語未堅時多累句
</p>
<div class="section" id="title-5"><h2>
	邊仲子詩一卷<span class="jiazhu">山東巡撫採進本</span>
</h2></div>
<p class="em2">
	明邊習撰習字仲學濟南人戶部尚書貢之次子王士禎論詩絶句所謂不及尚書有邊習猶傳林雨忽沾衣者是也貢雖仕宦顯達而圖籍以外無餘資習竟貧困以沒僅存其七十歲客孫氏時詩一卷本名睡足軒集士禎與徐夜共選定之附刻其父詩集後改題今名習詩遠不及其父尤多應俗之作其輓李東陽二詩論雖公而評太訐亦乖詩品夜等特以名父之子重之耳
</p>
<div class="section" id="title-6"><h2>
	世經堂集二十六卷<span class="jiazhu">安徽巡撫採進本</span>
</h2></div>
<p class="em2">
	明徐階撰階所編武穆集已著錄是集文二十四卷賦頌詩詞二卷其中敷陳治體之文皆能不詭於正餘則未見所長
</p>
<div class="section" id="title-7"><h2>
	少湖文集七卷<span class="jiazhu">兩江總督採進本</span>
</h2></div>
<p class="em2">
	明徐階撰是集乃階外謫延平府推官時三年秩滿北上延平士人裒其前後諸作爲之付梓凡文五卷語錄一卷詩一卷大都應酬之文十居六七皆不足以傳特用誌遺愛云爾
</p>
<div class="section" id="title-8"><h2>
	歐陽南野集三十卷<span class="jiazhu">江蘇巡撫採進本</span>
</h2></div>
<p class="em2">
	明歐陽德撰德字崇一泰和人嘉靖癸未進士官至禮部尚書卒諡文莊事迹具明史儒林傳是集爲其門人王宗沐所編凡内集十卷皆講學之文外集六卷皆應制及章奏案牘之文別集十四卷則應俗之詩文也德之學宗法姚江故惟以提唱良知者爲内而餘則外之別之云
</p>
<div class="section" id="title-9"><h2>
	南野文選四卷<span class="jiazhu">江西巡撫採進本</span>
</h2></div>
<p class="em2">
	明歐陽德撰此本爲隆慶中其門人馮惟訥等所編於全集僅十分取一然德在朝著述如建儲災異諸疏皆能言人所不能言而是編不載則惟訥等所錄皆講學之文故也是可以觀明儒之所尚矣
</p>
<div class="section" id="title-10"><h2>
	笠江集十二卷<span class="jiazhu">浙江孫仰曾家藏本</span>
</h2></div>
<p class="em2">
	明潘恩撰恩字子仁上海人嘉靖癸未進士官至左都御史諡恭定事蹟附見明史周延傳是集爲諸生聶叔頣所編凡賦詩五卷策表箋序碑記四卷說對贊誌銘祭文及襍述三卷前有陸樹聲序稱恩所著有笠江集笠江近稿皆已梓行旣沒而其子允哲允端合前後刻彚爲恭定全集今此本仍題曰笠江集殆當時編集未成故以新序冠於舊本歟
</p>
<div class="section" id="title-11"><h2>
	章介菴集十一卷<span class="jiazhu">江西巡撫採進本</span>
</h2></div>
<p class="em2">
	明章袞撰袞字汝明臨川人嘉靖癸未進士官至陝西按察司副使是集首載大學口義中庸口義各一卷皆訓釋章句之語三卷以下皆襍文十卷爲各體詩而以隨筆瑣言終焉瑣言者袞所作語錄也其文踈爽而頗乏體要序王臨川集幾萬言極論新法之善謂元祐若能守而不變孰非繼述之善又論公以瞑眩之藥攻治之於先司馬公又以瞑眩之藥潰亂之於後遂使國論屢揺民心再擾云云毅然翻久定之案可謂桑梓情深矣
</p>
<div class="section" id="title-12"><h2>
	芝園定集五十一卷別集十一卷<span class="jiazhu">浙江汪汝瑮家藏本</span>
</h2></div>
<p class="em2">
	明張時徹撰時徹有善行錄已著錄是集凡分二編一曰定集爲賦詩二十卷襍文二十七卷史論四卷一曰别集爲奏議五卷公移六卷詩文皆分體而律詩中又分兩京藩臬歸田三稿明史藝文志載芝園全集八十五卷考浙江通志時徹尚有芝園外集史蓋合而總計之然浙江通志載芝園定集五十六卷別集十一卷外集二十四卷與此卷數亦不合或定集當爲五十一卷別集當爲十一卷外集當爲二十四卷共八十六卷史誤八十六爲八十五通志誤五十一爲五十六歟其詩文不出常格樂府喜用古題而所擬諸篇皆舍其本詞而擬其增減入樂之詞未免逐影而失形史論尤多偏駁
</p>
<div class="section" id="title-13"><h2>
	贅疣錄九卷續錄二卷<span class="jiazhu">江蘇巡撫採進本</span>
</h2></div>
<p class="em2">
	明顧夢圭撰夢圭字武祥號雍里崑山人嘉靖癸未進士官至江西右布政使此集爲夢圭所自編同里歸有光序之末載府志列傳及有光所撰墓誌則其五世孫登重刋時所附入也首二卷爲就正編乃其讀書劄記之語上卷論五經四書下卷皆襍論而說經講學者居多大旨以心學爲宗闡王守仁之餘緖考有光序中稱夢圭暇日以所爲文名之曰贅疣錄則贅疣但其文集之名不應冠於此書蘇州府志載其有北海齊梁武平還山諸稿集中亦不標此名意者四稿乃其詩集與就正編皆別行登重刋時始合爲一編而仍襲其文集之名歟文凡五卷詩凡四卷續錄則文一卷有奇而詩附焉詩文皆平正通達直抒胷臆無鉤章棘句之習惟詩有捶字未堅者蓋當有明中葉風氣初更學問移於姚江而文章未移於北地猶沿長沙舊格者也
</p>
<div class="section" id="title-14"><h2>
	北泉集<span class="jiazhu">無卷數　副都御史黃登賢家藏本</span>
</h2></div>
<p class="em2">
	明藍田撰田字玉甫號北泉即墨人嘉靖癸未進士官至河南道監察御史事跡附見明史葉應驄傳當張璁等希旨議大禮田反覆抗論凡七上章受廷杖幾殆復糾劾陳洸不法事直聲動一時今集中惟錄劾禮部尚書席書一疏不知何故其他古近體詩及書記襍文亦未分卷考千頃堂書目田有侍御集十卷又東歸唱和一卷則此本已非完書且田生平可傳者在諸諫草今章疏缺佚則此本非菁華所在矣
</p>
<div class="section" id="title-15"><h2>
	石比部集八卷<span class="jiazhu">江蘇周厚堉家藏本</span>
</h2></div>
<p class="em2">
	明石英中撰英中字子珍上海人嘉靖癸未進士官刑部主事是集凡詩三卷文四卷英在西曹以受誣被囚其七宣紀夢及古樂府等篇皆獄中所作頗磊落有氣嘗自評其文如赤手捕龍蛇蓋才情俊逸而未能歛才就法者也
</p>
<div class="section" id="title-16"><h2>
	飛鴻亭集二十卷<span class="jiazhu">兩淮鹽政採進本</span>
</h2></div>
<p class="em2">
	明吳鵬撰鵬字萬里秀水人嘉靖癸未進士官至吏部尚書飛鴻亭者鵬謝事娛老之所因以名集千頃堂書目作十二卷此本實二十卷蓋黃虞稷誤倒其文也鵬常使安南故集中有征南行諸篇其詩文多應酬之作未能精汰後有其孫維貞跋稱於奏疏外檢得若干首又云先有狀譜之作今是集俱不載豈尚有缺佚耶
</p>
<div class="section" id="title-17"><h2>
	葉海峰文一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明葉良佩撰良佩有周易義叢已著錄天台志稱良佩所著有海峰堂前稿十八卷此冊乃天一閣鈔本所載皆襍文僅四十二頁蓋後人所摘錄非其全集也
</p>
<div class="section" id="title-18"><h2>
	兩崖集八卷<span class="jiazhu">湖北巡撫採進本</span>
</h2></div>
<p class="em2">
	明朱廷立撰廷立有鹽政志已著錄是集凡詩四卷文四卷其門人兵部尚書劉體乾撰墓誌稱其學出於姚江而擠之者復出自姚江之流今其文集内推尊王守仁甚至而詩集中東隣女西隣婦二首詳其詞意實有所托諷意即指所謂擠之者歟講學而至相傾軋不知所講何學也
</p>
<div class="section" id="title-19"><h2>
	水西居士集八卷<span class="jiazhu">山東巡撫採進本</span>
</h2></div>
<p class="em2">
	明華鑰撰鑰字德啟號水西無錫人嘉靖癸未進士官至兵部郞中是集詩二卷文六卷其詩多慶賀贈答之什流麗有餘而深厚不足其文亦尚未成就
</p>
<div class="section" id="title-20"><h2>
	春谿詩集四卷<span class="jiazhu">浙江朱彝尊家曝書亭藏本</span>
</h2></div>
<p class="em2">
	明狄沖撰沖字仲虚溧陽人嘉靖癸未進士官至南京工部郞中是集分未達筮仕南行移滇居筠近遊金陵七稿其擬李東陽樂府一百二首自謂神似然全襲原題篇模句仿實牀上牀屋下屋也
</p>
<div class="section" id="title-21"><h2>
	王鳳林文集四卷詩集三卷<span class="jiazhu">浙江汪汝瑮家藏本</span>
</h2></div>
<p class="em2">
	明王從善撰從善字承吉號鳳林襄陽人嘉靖癸未進士官吏部考功司主事是編乃其子之瑞所編多牽率應酬之作千頃堂書目不著錄殆偶未見歟
</p>
<div class="section" id="title-22"><h2>
	中川遺稿三十三卷<span class="jiazhu">浙江巡撫採進本</span>
</h2></div>
<p class="em2">
	明王教撰教字庸之祥符人嘉靖癸未進士官至南京兵部右侍郞是集乃其子在阡所編凡賦二卷古今體詩十三卷樂章及詩餘一卷雜文十九卷前有李廉序稱其學窺本原志在康濟居嘗語人曰吾賦性蹇拙詞翰誠非所長是教平日本不以詩文自命故所作卷帙雖富大抵縱筆所之不甚翦裁結搆也
</p>
<div class="section" id="title-23"><h2>
	水洲文集四卷<span class="jiazhu">兩江總督採進本</span>
</h2></div>
<p class="em2">
	明魏良弼撰良弼字師說别號水洲新建人嘉靖癸未進士官至禮科都給事中以劾張璁爲所中削籍歸隆慶初即家晉太常寺少卿致仕天啟初追諡忠簡事蹟具明史本傳是集爲南昌劉日寧所刪訂豐城熊劍化爲刻於華亭據其原目凡奏議書簡語錄撰述詩賦等五卷附錄碑記行畧一卷此本佚其第三卷之語錄與其第四卷之撰述僅存四卷非完帙矣原序稱其學爲陽明高弟建言受杖者三今疏稿具載一二卷中蓋亦剛直之士詞章則非所長也
</p>
<div class="section" id="title-24"><h2>
	東遊集一卷<span class="jiazhu">浙江汪啟淑家藏本</span>
</h2></div>
<p class="em2">
	明黃金撰金號莘溪莆田人嘉靖癸未進士官山東新城縣知縣是集即其赴新城時所作自出京至濟南凡所遊厯俱紀以詩率皆淺易又間以應酬襍著若賀施少府榮膺旌奬序之類錯載於詩之前後尤無體例
</p>
<div class="section" id="title-25"><h2>
	北海野人稿一卷<span class="jiazhu">兩江總督採進本</span>
</h2></div>
<p class="em2">
	明黃禎撰禎字德兆號北海野人安邱人嘉靖癸未進士官至吏部文選司郞中府志稱其免官歸日事吟詠爲文力追古作者與李舜臣齊名海内謂之李黃然明代他書不甚著李黃之名疑輿記夸飾之詞未必確也宋弼山左明詩鈔謂禎有北上及戶部符臺諸集是編僅鈔存騷賦九首五言古詩數十首前後無序跋蓋非全帙矣
</p>
<div class="section" id="title-26"><h2>
	漳埜文集八卷<span class="jiazhu">兩江總督採進本</span>
</h2></div>
<p class="em2">
	明李新芳撰新芳字元德别號漳埜潞州人嘉靖癸未進士官至監察御史是集爲其門人楊世卿所編前六卷爲襍文後二卷爲詩賦以行狀墓誌附於後其文講學之作多至三卷而他文宗旨亦不離乎是其詩亦濂洛風雅之派
</p>
<div class="section" id="title-27"><h2>
	端簡文集十二卷<span class="jiazhu">兩江總督採進本</span>
</h2></div>
<p class="em2">
	明鄭曉撰曉有禹貢圖說已著錄是編第一卷爲說經第二卷爲詩第三卷至八卷爲襍文第九卷至十二卷爲奏疏於奏疏中又分三類首淮揚次兵部次刑部曉熟諳典故通達國體志在經世於韻語頗不多作其文亦直抒所見不以詞藻求工前有萬曆庚子彭夢祖序稱曉著作甚富歿後懼累畀火存者未及什一其孫敬仲始爲蒐集付梓云
</p>
<div class="section" id="title-28"><h2>
	婁子敬文集六卷<span class="jiazhu">浙江巡撫採進本</span>
</h2></div>
<p class="em2">
	明婁樞撰樞字子敬河内人嘉靖乙酉舉人官廣宗縣知縣集中襍著頗留心經世之學其論資治通鑑專以首篇命晉大夫爲諸侯立論雖亦有所見而以此一條遂欲盡通鑑之義未免主持太過至於韓延壽趙廣漢考甘陳功罪考唐棄維州考則皆人人意中語耳
</p>
<div class="section" id="title-29"><h2>
	梅樵先生集二十一卷<span class="jiazhu">安徽巡撫採進本</span>
</h2></div>
<p class="em2">
	明陳鶴撰鶴字明野山陰人按浙江通志鶴嘉靖乙酉舉人年十七襲蔭紹興衛百戶非其志也遂棄官稱山人則亦孤僻之士矣是編賦一卷古體詩四卷近體詩九卷文七卷隆慶丁卯其子以世職莅兵粤東屬南海盧夢陽番禺黎民表校正編次明自中葉以後山人墨客多以詩遨遊公卿間然有才者纖詭使氣者粗疎體格蕪襍率同一轍朱彝尊詩話稱鶴才鋒雖鈍而鑄詞差醇似比諸家稍勝考盧夢陽序稱其築室飛來山麓閉戶伏枕手不釋卷足不下牀者七年蓋卷軸較多故與枵腹拈韻者異也其絶句頗爲淸雋不止彝尊所摘律詩數聯然趂筆而出往往利鈍互陳視孫一元太白山人集尚未足旗鼔相當焉
</p>
<div class="section" id="title-30"><h2>
	長谷集十五卷<span class="jiazhu">安徽巡撫採進本</span>
</h2></div>
<p class="em2">
	明徐獻忠撰獻忠有吳興掌故已著錄是集賦一卷詩三卷文十一卷嘉靖甲子松江府知府袁汝是與其鄉士大夫醵金刻之編次者其門人董宜陽也朱彝尊詩話稱其詩沖澹無累句所少者警拔足爲定評至其論松江加耗守備錢法水利諸書條析利弊皆頗詳悉在一鄉亦足資考核焉
</p>
<div class="section" id="title-31"><h2>
	胥臺集二十卷<span class="jiazhu">浙江汪汝瑮家藏本</span>
</h2></div>
<p class="em2">
	明袁袠撰袠有世緯已著錄是編詩不失體格而時乏堅蒼文亦俊爽而醖釀未免少薄初爲其嗣子尊尼所刋詩文各十卷題曰袁永之集此本爲萬曆甲申衡藩所重刋改題曰胥臺集實則一書故千頃堂書目載袁永之集二十卷註作胥臺集也前有左長史鄭復亨序言衡府司理張炳忠爲袠之甥以是集贄於衡王因爲開雕云
</p>
<div class="section" id="title-32"><h2>
	趙浚谷集十六卷<span class="jiazhu">浙江汪汝瑮家藏本</span>
</h2></div>
<p class="em2">
	明趙時春撰時春有平涼府志已著錄時春素以將畧自命不屑屑以詩文名然明史本傳稱其讀書善彊記文章豪肆與唐順之王愼中齊名今觀其詩文多慷慨自喜不可拘以格律胡松序所謂秦人而爲秦聲亦其風氣然也然則史所謂文章豪肆者長短俱在是矣是集詩六卷文十卷皆編年而不分體徐階序稱十六卷與此集合李開先序則謂詩六卷文九卷凡十五卷續有作者當續入之蓋開先序在嘉靖乙丑而階序在萬曆庚辰時春歿後十五年又有所續入也
</p>
<div class="section" id="title-33"><h2>
	別本浚谷集十七卷<span class="jiazhu">安徽巡撫採進本</span>
</h2></div>
<p class="em2">
	明趙時春撰此本凡詩二卷賦及襍文十五卷有其甥周鑒序明史藝文志載時春集作十七卷即據此本也
</p>
<div class="section" id="title-34"><h2>
	雲崗選稿二十卷<span class="jiazhu">浙江孫仰曾家藏本</span>
</h2></div>
<p class="em2">
	明龔用卿撰用卿字鳴治懷安人嘉靖丙戌進士第一官至南京國子監祭酒是編首賦次詞次詩次襍文考古人以詞爲詩餘今編入詩前殊乖體例所作亦大抵館閣體也
</p>
<div class="section" id="title-35"><h2>
	東滙詩集十卷<span class="jiazhu">兩江總督採進本</span>
</h2></div>
<p class="em2">
	明吕希周撰希周字師旦崇德人嘉靖丙戌進士官至通政使是集編於嘉靖甲寅其子端甫志云始自乙酉迄今甲寅共詩一千二百八十九首呈於太保東湖公欣然命付之梓東湖陸炳別號也爲希周門人朱彝尊詩話云東滙於詩亦沾沾自喜其集不甚傳由其子請論定於陸武惠也同里曹秋嶽侍郞集明三百年名公手蹟裝潢成冊多至七百家東滙雜詩在焉比集中所載者較勝今詳端甫志希周家居至甲寅尚無恙曹溶所集當是其甲寅以後詩歟
</p>
<div class="section" id="title-36"><h2>
	陸簣齋集十卷外集二卷<span class="jiazhu">禮部尚書曹秀先家藏本</span>
</h2></div>
<p class="em2">
	明陸垹撰垹有簣齋襍著已著錄是集爲郁天民所編外集二卷則附錄誥勅誌狀及贈送誄奠之文與士民頌德之作也徐階誌其墓稱垹讀書恥爲章句嘗曰人心與事物不相離舍事物而徒求諸心者禪學也逐事物而不求諸心者俗學也故集中有傳習錄存疑不附和陸學又有詩傳存疑亦不盡墨守朱學持論可謂篤實詩文則多近質樸蓋非所留意云
</p>
<div class="section" id="title-37"><h2>
	田叔禾集十二卷<span class="jiazhu">浙江汪汝瑮家藏本</span>
</h2></div>
<p class="em2">
	明田汝成撰汝成有炎徼紀聞已著錄其全稿本名豫陽集亦名楊園集此集乃汝成晚年令其子藝蘅所編凡詩文三百六十九首五十以後所作均不在是焉汝成歸田後盤桓湖山搜剔名勝殊以風流自賞其詩皆隊仗修整頗自娟娟秀出然使逢大敵則未足相當文體亦頗傷平易
</p>
<div class="section" id="title-38"><h2>
	玩芳堂摘稿四卷<span class="jiazhu">兩江總督採進本</span>
</h2></div>
<p class="em2">
	明王愼中撰愼中有遵巖文集已著錄此本乃嘉靖中江陵曹忭以御史巡按江西取篋中所有愼中之文校而刻之僅一百首故以摘稿爲名
</p>
<div class="section" id="title-39"><h2>
	江午坡集四卷<span class="jiazhu">江西巡撫採進本</span>
</h2></div>
<p class="em2">
	明江以達撰以達字于順號午坡貴溪人嘉靖丙戌進士官至湖廣提學副使<span class="jiazhu">按千頃堂書目作福建提學誤福建去湖廣頗遠不至忤楚藩也</span>以忤楚藩繫獄後放歸病卒明史文苑傳附見王愼中傳中朱彝尊静志居詩話曰午坡以北地文出廬陵眉山之上又謂昌黎詩不逮文尚染習氣云云今考其語見集中所載張東沙集序然其與霍渭崖論文書云模形者神遺斵句者氣索景會者意脫蕋繁者荄衰譬諸畫地爲餅以餤則難刻木爲人束之衣冠與之酬色笑而施揖讓則不可其於正嘉之時剽竊摹擬之病又未嘗不知之而趨向如是何耶
</p>
<div class="section" id="title-40"><h2>
	芻蕘錄二十卷<span class="jiazhu">江蘇周厚堉家藏本</span>
</h2></div>
<p class="em2">
	明馮恩撰恩字子仁華亭人嘉靖丙戌進士官南京監察御史以疏論張璁汪鋐方獻夫三人下獄擬死其子行可刺血書疏請代死謫戍雷州越六年赦歸隆慶初進大理寺丞致仕事蹟具明史本傳是集凡文十五卷詩五卷恩爲行人時嘗奉命勞兩廣總督王守仁因從王守仁講學故其詩文得守仁餘緒爲多其最得名者在嘉靖壬辰彗星見應詔陳言一疏其被禍也蓋坐以上言大臣德政律固非其罪然恩爲御史抨擊權姦是其職也至於所不抨擊者置之不論可矣乃一一臚舉所長類乎薦牘是旣欲有所退又欲有所進卿相之簡擢臺諫操之矣此亦憤激一決不暇擇言旣乖政體又授議者以間也且稱禮部尚書夏言多蓄之學不羈之才駕馭任之庶幾救時宰相禮部右侍郞顧鼎臣警悟疏通不局偏長器足任重核以二人本傳亦皆不確蓋其忠鯁之氣足貫金石而立言則不必盡當是固當分别觀之者耳
</p>
<div class="section" id="title-41"><h2>
	少泉集三十三卷<span class="jiazhu">浙江孫仰曾家藏本</span>
</h2></div>
<p class="em2">
	明王格撰格字汝化京山人嘉靖丙戌進士改庶吉士出爲分巡河北道按察司使僉事世宗南巡坐行宫火杖黜隆慶初授太僕寺少卿致仕明史文苑傳附見王廷陳傳末千頃堂書目載格少泉集十卷今考此本凡詩選十卷詩續選八卷詩新選六卷文選五卷續文選四卷共三十三卷黃虞稷蓋僅得其詩選著錄也朱彝尊靜志居詩話稱其信口矢筆合作者寡今考王世貞序云公於意非不能深不欲使其淫於詩之外於象非不能極不欲使其游於見之表才不可盡則引矩以囿之亂不勝靡則爲質以禦之詳其語意殆亦微詞也歟
</p>
<div class="section" id="title-42"><h2>
	穀原文草四卷<span class="jiazhu">兩江總督採進本</span>
</h2></div>
<p class="em2">
	明蘇祐撰祐有逌旃瑣語已著錄是編乃其文集也原分四卷每卷又自分上下詞多駢麗規仿文選而眞氣不足以充之在七子派中又爲旁支矣
</p>
<div class="section" id="title-43"><h2>
	穀原集十卷<span class="jiazhu">山東巡撫採進本</span>
</h2></div>
<p class="em2">
	明蘇祐撰此編乃其詩集大旨宗李攀龍之說不肯作唐以後格而亦不能變唐以前格故音節琅琅都無新意
</p>
<div class="section" id="title-44"><h2>
	岳雲石集五卷<span class="jiazhu">直隸總督採進本</span>
</h2></div>
<p class="em2">
	明岳倫撰倫字雲石懷安衛人嘉靖丙戌進士官至工部郞中卒贈太常寺少卿是集文三卷詩二卷附以其子魯訟冤疏按集中最著之文莫若劾張璁桂萼疏疏後附世宗諭旨曰張璁著回家省改桂萼革去散官以尚書致仕然考璁萼本傳璁之罷也一由給事中陸粲再由御史譚績端廷赦唐愈賢三由魏良弼秦鼇萼之罷也獨由給事中陸粲不見有倫劾罷二人之事與史傳絶不相符疑以傳疑可矣
</p>
<div class="section" id="title-45"><h2>
	金陵覽勝詩一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明章恩撰恩字元之山陰人是集刻於嘉靖丙戌皆五七言近體多題咏名勝之作其所列古蹟如桃花小峴及虎距關皆志乘所未載然才稍弱尚未足以摹寫江山
</p>
<div class="section" id="title-46"><h2>
	別本羅念菴集十三卷<span class="jiazhu">浙江汪汝瑮家藏本</span>
</h2></div>
<p class="em2">
	明羅洪先撰洪先有冬遊記已著錄是編爲嘉靖癸亥其同年滁陽胡松所刻凡書二卷襍著一卷序記傳狀銘表各一卷祭文及襍文二卷古律詩二卷蓋初刋之本非其全帙也
</p>
<div class="section" id="title-47"><h2>
	松溪集十卷<span class="jiazhu">兩淮鹽政採進本</span>
</h2></div>
<p class="em2">
	明程文德撰文德字舜敷永康人嘉靖己丑進士官至吏部左侍郞掌詹事府調南京工部右侍郞疏辭忤旨除名歸萬曆中追贈禮部尚書諡文恭事蹟具明史儒林傳是集第一卷爲對策講章二卷爲頌及古體詩三卷爲今體詩四卷爲奏疏表五卷爲書六卷爲序七卷爲記跋八卷爲祭文九卷爲傳誌銘十卷爲襍著詩非所長惟奏疏内如賑濟疏所條陳便宜諸事頗切明季時政之弊又所奏郊壇事例皆明史各志及明會典王圻續通考所未載考文德自述謂私淑王子蓋亦講良知之學者如寄諸生書稱古今聖賢之道不違其心復王畿書謂全真返初以求放心跋陽明文錄謂明德新民無外無内之疑於禪者非是皆不免於回䕶至其論學云學問之道必先立志志旣立則行有定適格致誠正戒懼愼獨別其塗轍學問思辯自不容已是尚知以躬行實踐爲歸史稱文德初從章懋游後乃從王守仁故與王畿輩之涉於禪悅者差少異耳
</p>
<div class="section" id="title-48"><h2>
	程文恭遺稿三十二卷<span class="jiazhu">浙江巡撫採進本</span>
</h2></div>
<p class="em2">
	明程文德撰此集二十三卷以前皆文二十一卷以後皆詩較松溪集爲賅備然體格則一也
</p>
<div class="section" id="title-49"><h2>
	周漢中集四卷<span class="jiazhu">内府藏本</span>
</h2></div>
<p class="em2">
	明周顯宗撰顯宗字子考濮州人嘉靖己丑進士官至漢中府知府是集前三卷爲自適稿皆所著詩詞襍文後一卷爲感寓錄則隨筆劄記也詩不入格感寓錄亦多襍禪語以空悟爲宗
</p>
<div class="section" id="title-50"><h2>
	南北奉使集二卷<span class="jiazhu">浙江汪啟淑家藏本</span>
</h2></div>
<p class="em2">
	明唐順之撰順之有廣右戰功錄已著錄是編一爲北奉使集乃其以職方郞中出覈薊鎭兵籍時所作一爲南奉使集乃視師江浙所作兩集俱載其籌邊剿冦之事先勅諭次題疏次啟劄次詩篇前後皆無序跋
</p>
<div class="section" id="title-51"><h2>
	陳后崗詩集一卷文集一卷<span class="jiazhu">浙江巡撫採進本</span>
</h2></div>
<p class="em2">
	明陳束撰束字約之鄞縣人嘉靖己丑進士官至河南提學副使事蹟具明史文苑傳束與唐順之爲同年共倡爲初唐六朝之作以矯李何之習而所學不逮順之又自翰林改禮部主事迨復官編修旋即外調恒忽忽不樂年僅三十餘而卒文章亦未成就故順之終以古文鳴而束無稱焉詩集爲順之所編皆嘉靖甲午乙未丁酉三年之作其餘僅寥寥數首文集爲張時徹所刋分京楚閩洛四集以居官之地名之初刻於蜀中又刻於吳郡此本乃萬曆中其同邑林可成所校刋也
</p>
<div class="section" id="title-52"><h2>
	燕詒錄十三卷<span class="jiazhu">兩江總督採進本</span>
</h2></div>
<p class="em2">
	明孫應奎撰應奎字文卿號蒙泉餘姚人嘉靖己丑進士官至右副都御史總理河道後左遷山東布政使明史附見建陽孫應奎傳而以餘姚孫應奎別之蓋與胡松傳中附載績溪胡松均以同姓名合傳也是集前三卷皆憶言其語錄也次書二卷文二卷詩三卷次河南存稿二卷林居續稿一卷則詩文襍編焉應奎受業於王守仁講良知之學初官禮科給事中疏劾汪鋐頗有直聲然其著作則自成其爲講學家之詩文而已
</p>
<div class="section" id="title-53"><h2>
	胡莊肅集六卷<span class="jiazhu">安徽巡撫採進本</span>
</h2></div>
<p class="em2">
	明胡松撰松有滁州志已著錄是集惟第二卷末附載詩賦餘俱襍著考明史本傳松初以禮部郞任山西提學副使上邊務十二事帝嘉其忠懇進左參政巡撫江西時會討廣東冦張璉又援閩破倭功績甚偉然其經世之文惟答翟中丞邊事書及厚蓄實塞防邊制蠻四篇頗見謀畧餘皆不載集中豈別有奏議集歟其中格物解謂心外無事事外無心蓋從事於姚江之學者其功名亦畧相仿彿焉卷首有凌約東游稿序鄔宗源趙大綱南浮稿序徐獻忠西游集序田汝成徐渭浙垣稿序殆各集別有專本此其彚而刻之者也
</p>
<div class="section" id="title-54"><h2>
	别本胡莊肅集八卷<span class="jiazhu">山東廵撫採進本</span>
</h2></div>
<p class="em2">
	明胡松撰是集凡文六卷詩二卷與六卷之本稍有增刪而大致相同
</p>
<div class="section" id="title-55"><h2>
	鶴田草堂集十卷<span class="jiazhu">浙江巡撫採進本</span>
</h2></div>
<p class="em2">
	明蔡雲程撰雲程字亨之臨海人嘉靖己丑進士官至刑部尚書是集詩三卷文七卷雲程當王李盛行之時獨無摹擬剽竊之習可謂不轉移於風氣然根柢頗薄亦不能自樹一幟
</p>
<div class="section" id="title-56"><h2>
	熊南沙文集八卷<span class="jiazhu">浙江汪汝瑮家藏本</span>
</h2></div>
<p class="em2">
	明熊過撰過有周易象旨决錄已著錄是集乃隆慶戊辰其門人嚴淸所刻前四卷爲疏序書記後四卷爲題跋引傳碑銘祭文襍著過留心經學其文章亦列名八才子中然集中諸作大抵應酬之文
</p>
<div class="section" id="title-57"><h2>
	環溪集六卷<span class="jiazhu">兩江總督採進本</span>
</h2></div>
<p class="em2">
	明沈愷撰愷有夜燈管測已著錄是集皆所著襍文乃其門人任子龍所編前有徐階序題曰鳳峰襍集序又有文徵明序亦題曰鳳峰子詩稿序疑今名爲後來所追改而又佚其詩集歟考千頃堂書目別載環溪集二十六卷則此非其全也愷文章頗尚古雅不肯作秦漢以下語而模仿太甚遂與北地同歸
</p>
<div class="section" id="title-58"><h2>
	閒居集十二卷<span class="jiazhu">兩江總督採進本</span>
</h2></div>
<p class="em2">
	明李開先撰開先有中麓畫品已著錄是集詩四卷文八卷皆歸田後所作其自序謂年四十罷歸田里旣無用世之心又無名後之志作不必工信口直寫名其集曰閒居以別居官時苦心也嘉靖初開先與王愼中唐順之熊過陳束任瀚趙時春吕高稱八才子其時愼中順之倡議盡洗李何剽擬之習而開先與時春等復羽翼之然開先雅以功名自負旣廢以後猶作塞上曲一百首以寓其志又末卷有蘇息民困或問及顔神事宜濬渠私議漯議諸篇亦尚汲汲於經世不甚爭文苑之名故所作隨筆揮灑一篇或至數千言其詩亦往往疊韻至百首其持論確於李何而終不能奪李何之壇坫蓋有由矣
</p>
<div class="section" id="title-59"><h2>
	蔡可泉集十五卷<span class="jiazhu">浙江巡撫採進本</span>
</h2></div>
<p class="em2">
	明蔡克廉撰克廉字道卿晉江人嘉靖己丑進士官至戶部尚書其文每篇皆係以時地末綴以各體詩及案牘之文萬曆初其子應龍應麟錄而梓之克廉少與鄉人王愼中齊名而其文乃遠不及愼中蘇濬序稱克廉秉樞執鉞時愼中已跧伏故園日尋歐曾之緖而克廉方銳意事功論者謂愼中閴寂邱園故文獨工云云是當時已有定評矣
</p>
<div class="section" id="title-60"><h2>
	端肅公集十卷<span class="jiazhu">山東巡撫採進本</span>
</h2></div>
<p class="em2">
	明葛守禮撰守禮字與立德平人嘉靖己丑進士官至左都御史諡端肅是集凡文九卷詩一卷邢侗爲之序
</p>
<div class="section" id="title-61"><h2>
	知白堂稿十四卷<span class="jiazhu">浙江孫仰曾家藏本</span>
</h2></div>
<p class="em2">
	明翁溥撰溥字德宏諸曁人嘉靖己丑進士官至南京刑部尚書諡榮靖是集乃其門人金元立潘季馴所編凡詩六卷襍文八卷其中奏疏十五篇乃巡撫江西及爲吏科時所上皆無關大計其餘亦大抵應酬之作
</p>
<div class="section" id="title-62"><h2>
	張靜思文集十卷附錄二卷<span class="jiazhu">江蘇巡撫採進本</span>
</h2></div>
<p class="em2">
	明張選撰選字舜舉無錫人嘉靖己丑進士授蕭山知縣擢戶科給事中會太廟祫祭世宗遣勳臣代行禮選抗疏为諫廷杖削籍隆慶初復原官終於通政司參議事蹟具明史本傳是集乃其曾孫纘曾所編凡文九卷詩一卷其末二卷則附錄居官政績及碑銘小傳也
</p>
<div class="section" id="title-63"><h2>
	洨濱集十卷附錄二卷<span class="jiazhu">直隸總督採進本</span>
</h2></div>
<p class="em2">
	明蔡靉撰靉有洨濱語錄已著錄是集爲其門人李登雲等所編凡文六卷詩四卷銘贊之類附於詩末附錄二卷則其朋友贈答與門人稱頌之作也靉早師眞定張璿入仕後師朝邑韓邦奇增城湛若水平居務講學立朝務氣節文章蓋非所長云
</p>
<div class="section" id="title-64"><h2>
	崔筆山文集十卷<span class="jiazhu">安徽巡撫採進本</span>
</h2></div>
<p class="em2">
	明崔涯撰涯號筆山太平人嘉靖己丑進士官至監察御史是集自一卷至七卷爲奏疏及襍著八卷爲古今體詩九卷爲虎異十卷爲鵲異兩卷之末各附以頌德詩文涯在當時有伉直聲而文章非其所長詩尤不入格所謂虎異者涯巡視山西時有虎自入神廟爲人所殪鵲異者涯巡視福建時有葉氏爲奴所殺憑鵲以訴冤涯皆自紀其事而所屬縉紳各歌頌之因彚刋集後昔猛虎渡河劉寛以爲偶然而涯乃以恍惚之事引爲已功人之度量相去蓋不可道里計矣
</p>
<div class="section" id="title-65"><h2>
	環碧齋詩集三卷尺牘三卷<span class="jiazhu">浙江孫仰曾家藏本</span>
</h2></div>
<p class="em2">
	明祝世祿撰世祿有環碧齋小言已著錄西江志稱其工詩善草書談理獨抒心得今觀其詩格調頗伉爽而簡汰未嚴尺牘更開三袁一派矣所謂談理獨抒心得者殆即指小言已訂正於襍家類中兹不具論焉
</p>
<div class="section" id="title-66"><h2>
	司勲文集八卷<span class="jiazhu">兩淮鹽政採進本</span>
</h2></div>
<p class="em2">
	明羅虞臣撰虞臣字熙載廣東順德人嘉靖己丑進士官吏部稽勲司主事事蹟附見明史劉世毅傳虞臣以初任刑部主事提牢時寛假張延齡爲大猾劉東山所訐下獄拷掠斥爲民旣歸結廬山中讀書纂述年僅三十五而卒然其他著作不傳惟是集存其平生不屑爲詩賦故集中皆散體之文自六卷以下則采錄所作家乘以足之惟以中官傳六七篇參襍其間耳其文疎快有氣然皆率其才氣縱筆一往未能範以法度也冼桂奇序以司馬遷擬之談何容易乎
</p>
<div class="section" id="title-67"><h2>
	五嶽山人集三十八卷<span class="jiazhu">江蘇巡撫採進本</span>
</h2></div>
<p class="em2">
	明黃省曾撰省曾有西洋朝貢典議已著錄是集凡賦詩十八卷雜文二十卷王世貞序稱其古今體詩皆出自六代三唐於他文亦推許甚至及其爲藝苑巵言則云勉之詩如假山雖爾華整大費人力朱彝尊靜志居詩話亦謂其詩品太庸沙礫盈前無金可採今觀其集兩家之說不虚矣中第二十卷爲客問四十章二十一卷二十二卷爲擬詩外傳二十三卷爲黃氏家語明人亦摘出別行其客問襍論物理多臆揣之說擬詩外傳未免優孟衣冠至家語剏立篇名儼同孔氏抑又僭矣
</p>
<div class="section" id="title-68"><h2>
	蓉山集十六卷<span class="jiazhu">江西巡撫採進本</span>
</h2></div>
<p class="em2">
	明董燧撰燧字兆時蓉山其號也臨川人嘉靖辛卯舉人官至南京刑部郞中燧少從王艮聶豹講良知之學是集自首卷至六卷皆其問答會語七卷至十卷爲詩十一卷至十六卷爲襍文
</p>
<div class="section" id="title-69"><h2>
	孔文谷詩集十四卷<span class="jiazhu">山西巡撫採進本</span>
</h2></div>
<p class="em2">
	明孔天允撰天允字汝陽號文谷又號管涔山人汾州人嘉靖壬辰進士第二於故事當授編修以藩戚外補陝西提學僉事官至浙江布政司參政朱彝尊靜志居詩話云管涔山人如新調鸚鵡雖復多言舌音終强蓋深不取之此集爲同安洪朝選所刻内履霜集一卷澤鳴稿一卷漁嬉稿以編年爲次自隆慶丁卯至萬曆戊寅十二年所作分十二卷校以浙江採進之本佚缺尚多非其完帙考千頃堂書目亦載天允詩集十四卷則黃虞稷所見即此本矣
</p>
<div class="section" id="title-70"><h2>
	孔文谷文集十六卷續集四卷詩集二十四卷<span class="jiazhu">浙江巡撫採進本</span>
</h2></div>
<p class="em2">
	明孔天允撰此本校其家刻多文集二十卷而詩則惟有履霜集漁嬉稿缺澤鳴稿一卷所作霞海篇亦不在其中相其詩集板式蓋隨作隨刻故傳本多少不定也焦竑國史經籍志載天允集僅三卷是即多所續增之明騐矣
</p>
<div class="section" id="title-71"><h2>
	霞海篇一卷<span class="jiazhu">浙江巡撫採進本</span>
</h2></div>
<p class="em2">
	明孔天允撰是編乃其督學浙江時按臨台州所作故以霞海爲名凡詩三十四首力摹三謝而未成如望司成程公詩起句曰瞻塗脰來旌邂逅欣遽斯以脰字爲引領而望之意是不止札闥鴻休矣
</p>
<div class="section" id="title-72"><h2>
	祐山文集十卷詩集四卷<span class="jiazhu">江蘇周厚堉家藏本</span>
</h2></div>
<p class="em2">
	明馮汝弼撰汝弼有祐山雜記已著錄其官工科給事中時論劾汪鋐罪狀直聲震動一時其人足以不朽其詩文則以人見重非以詞章傳也
</p>
<div class="section" id="title-73"><h2>
	粤臺稿二卷<span class="jiazhu">兩江總督採進本</span>
</h2></div>
<p class="em2">
	明謝少南撰少南字與槐上元人嘉靖壬辰進士官至河南布政司參政是集乃其提學廣西時所作詩與文各一卷詩尚不失淸拔文則未之逮也千頃堂書目别載少南河垣稿一卷謫臺稿一卷今未見傳本疑其佚矣
</p>
<div class="section" id="title-74"><h2>
	序芳園稿二卷<span class="jiazhu">浙江巡撫採進本</span>
</h2></div>
<p class="em2">
	明趙伊撰伊字子衡平湖人嘉靖壬辰進士官至廣西按察司副使是集爲其甥沈懋孝所選附以劉子伯批點其詩時有淸脫之致而醖釀未深
</p>
<div class="section" id="title-75"><h2>
	菲泉存稿八卷<span class="jiazhu">浙江汪汝瑮家藏本</span>
</h2></div>
<p class="em2">
	明來汝賢撰汝賢字子禹蕭山人嘉靖壬辰進士官至禮部主事是集凡詩二卷文六卷末附許應元所撰墓志及姜寳所撰誣枉記蓋汝賢由丹陽知縣行取入都後同僚譖其受金爲巡按御史所論劾故作此以辯之寶即汝賢之門人也千頃堂書目載此集作十六卷疑或有續集而佚之至云汝賢字汝禹則汝字傳寫誤耳
</p>
<div class="section" id="title-76"><h2>
	洛原遺稿八卷<span class="jiazhu">浙江汪汝瑮家藏本</span>
</h2></div>
<p class="em2">
	明白悅撰悅字貞夫武進人嘉靖壬辰進士官至江西按察司僉事悅爲尚書昂之孫家世鼎貴而獨刻意學詩句調華贍神理頗淸視當時襞積者差勝特格律未能變化往往雷同
</p>
<div class="section" id="title-77"><h2>
	蔣道林文粹九卷<span class="jiazhu">兩江總督採進本</span>
</h2></div>
<p class="em2">
	明蔣信撰信有道林諸集已著錄是集爲其門人姚學閔所編其文不事華藻惟直抒胸臆期於明暢而止蓋信嘗從王守仁於龍場驛後又從湛若水遊所重惟在講學耳
</p>
<div class="section" id="title-78"><h2>
	巾石遺編一卷<span class="jiazhu">江西巡撫採進本</span>
</h2></div>
<p class="em2">
	明吕懷撰懷有周易卦變圖傳已著錄據千頃堂書目所作巾石類稿本三十卷是集不知何人所編皆掇拾於殘剩之餘寥寥數篇不成卷帙疑原本散佚此或其子孫所錄存也
</p>
<div class="section" id="title-79"><h2>
	閔午塘詩集七卷<span class="jiazhu">浙江巡撫採進本</span>
</h2></div>
<p class="em2">
	明閔如霖撰如霖字師望號午塘烏程人嘉靖壬辰進士官至南京禮部尚書是集爲其門人吏部侍郞姚宏謨所編詩多應酬之作雖淸圓而乏骨力古體尤不擅長千頃堂書目載午塘集十六卷殆尚有文集九卷而佚之歟
</p>
<div class="section" id="title-80"><h2>
	冰玉堂綴逸稿二卷蘭舟漫稿一卷附二餘詞一卷<span class="jiazhu">浙江孫仰曾家藏本</span>
</h2></div>
<p class="em2">
	明陳如綸撰如綸字德宣號午江太倉人嘉靖壬辰進士官至福建布政司參議文集爲其子謙亨等所編初稿本十卷以弗戒於火稿盡亡謙亨搜求殘剩緝爲二卷故題曰綴逸其詩別名蘭舟漫稿爲如綸所自編乃嘉靖甲辰服闋補江西按察司僉事時途中所作其詩餘別名二餘詞亦如綸自編二餘者如綸别號也
</p>
<div class="section" id="title-81"><h2>
	包侍御集六卷<span class="jiazhu">江蘇周厚堉家藏本</span>
</h2></div>
<p class="em2">
	明包節撰節有陝西行都司志已著錄是編前二卷爲臺中稿官御史時作後四卷爲湟中稿戍莊浪時作二編皆兼載詩文節嘗謂文苑英華詩可以續昭明文選因輯苑詩類選三十卷故所作纖麗爲多大抵皆取材於是也
</p>
<div class="section" id="title-82"><h2>
	承啟堂稿二十九卷<span class="jiazhu">浙江巡撫採進本</span>
</h2></div>
<p class="em2">
	明錢薇撰薇字懋垣海鹽人嘉靖壬辰進士官至禮科給事中隆慶初贈太常寺少卿事迹具明史本傳是集乃其門人嚴從簡所編凡詩七卷文二十卷附錄誌銘行狀墓表傳誄一卷末一卷則其曾孫嘉徵二疏并行狀誌銘也嘉徵字孚千天啟辛酉副榜貢生官松溪縣知縣嘗劾魏忠賢十大罪其疏爲世所傳云
</p>
<div class="section" id="title-83"><h2>
	自知堂集二十四卷<span class="jiazhu">浙江汪汝瑮家藏本</span>
</h2></div>
<p class="em2">
	明蔡汝楠撰汝楠有說經劄記已著錄是集詩七卷文十七卷其門人朱炳如所編明史稱汝楠初喜文章從王愼中唐順之高叔嗣顧璘皇甫涍兄弟游中年復好講學與鄒守益羅洪先相善詩格遂漸頽唐頗有壽陵餘子失其故步之譏然汝楠才地本不足雁行王唐諸人亦不盡係於講學之後荒廢吟咏也
</p>
<div class="section" id="title-84"><h2>
	涇林集八卷<span class="jiazhu">江蘇周厚堉家藏本</span>
</h2></div>
<p class="em2">
	明周復俊撰復俊有東吳名賢記已著錄是集一名六梅館集凡詩三卷襍文五卷其詩皆有楊愼評語據其孫元𣈑跋蓋愼戍雲南之時與復俊遇於仙邨草堂劇談七晝夜因爲評定其詩一梓於蜀中再梓於玉田後編入全集評亦遂仍其舊云
</p>
<div class="section" id="title-85"><h2>
	龍谿全集二十卷<span class="jiazhu">兩江總督採進本</span>
</h2></div>
<p class="em2">
	明王畿撰畿字汝中號龍谿山陰人嘉靖壬辰進士官至兵部武選司郞中事迹具明史儒林傳畿傳王守仁良知之學而漸失其本旨如謂虚寂幑密是千聖相傳之秘從此悟入乃範圍三教之宗又謂佛氏所說本是吾儒大路是不止陽儒而陰釋矣故史稱其襍以禪機亦不自諱史又載畿嘗言學當致知見性而已應事有小過不足累故在官不免干請以不謹斥蓋王學末流之恣肆實自畿始明史雖收入儒林傳而稱士之浮誕不逞者率自名龍谿弟子云云深著其弊蓋有由也是集爲其子應斌應吉所編凡語錄八卷書序襍著記說共九卷詩一卷祭文誌狀表傳二卷其門人蕭良榦刋之丁賓又爲重鐫而益以大象義述一卷傳志祭文一卷
</p>
<div class="section" id="title-86"><h2>
	龍谿語錄八卷<span class="jiazhu">浙江巡撫採進本</span>
</h2></div>
<p class="em2">
	明王畿撰是編雖名語錄實即畿之文集前有李贄序謂之龍谿集抄蓋又經贄所品定也合是二人以成此書則書可知矣
</p>
<div class="section" id="title-87"><h2>
	王侍御集七卷<span class="jiazhu">浙江巡撫採進本</span>
</h2></div>
<p class="em2">
	明王瑛撰瑛字汝玉無錫人嘉靖壬辰進士官至監察御史是編爲其子鴻臚寺主簿同穀所刋蓋歐大任所選定前二卷爲古體後五卷爲近體前有小傳亦大任所作末有崔銑兩巡紀行稿跋一篇兩巡者一出理北直隸山東河南馬政一巡按福建也集中無此標目蓋其詩已散入集中銑跋無所附麗故綴於後鄭啟謨序題曰石沙漫稿亦與此本標題不同則瑛世居石沙山初以名集同穀改題今名也
</p>
<div class="section" id="title-88"><h2>
	少峰草堂詩集一卷<span class="jiazhu">浙江巡撫採進本</span>
</h2></div>
<p class="em2">
	明林應亮撰應亮字熙載侯官人人瑞翁春澤子也嘉靖壬辰進士官至戶部右侍郞總督倉場是集千頃堂書目作二卷此本僅一卷其詩皆沿七子之派
</p>
<div class="section" id="title-89"><h2>
	寒邨集四卷<span class="jiazhu">浙江汪啟淑家藏本</span>
</h2></div>
<p class="em2">
	明蘇志臯撰志臯字德明别號寒邨固安人嘉靖壬辰進士官至副都御史此集凡詩二卷襍文二卷有汪來後序稱其尚有巡撫奏議十八卷譯語畫跋恒言各一卷今並不傳
</p>
<div class="section" id="title-90"><h2>
	東白草堂集四卷<span class="jiazhu">兩江總督採進本</span>
</h2></div>
<p class="em2">
	明顧存仁撰存仁有太僕寺志已著錄是編詩分四集每集一卷曰使蜀初編存仁爲給事中時作曰居庸内編曰居庸外編曰居庸別編存仁編管保安時作別編末答羅太史韻十首自記作於吳中蓋當隆慶改元存仁將起用時也朱彝尊靜志居詩話稱其建言受杖起草時鬼近榻前詰旦鴉鳴戶上無所畏縮其勁直如是故其詩亦稱心而談罕鍛煉之功云
</p>
<div class="section" id="title-91"><h2>
	期齋集十四卷<span class="jiazhu">江蘇巡撫採進本</span>
</h2></div>
<p class="em2">
	明吕本撰本字汝立號南渠又號期齋餘姚人初冒姓李晚乃歸宗嘉靖壬辰進士官至武英殿大學士諡文安本在位不久即遭憂以歸遂不復出家居數十年以亭館花竹之勝擅名一時是編詩四卷文十卷爲其子禮部主事元所編大抵應酬之作仍沿臺閣之體
</p>
<div class="section" id="title-92"><h2>
	璞岡集三卷<span class="jiazhu">浙江孫仰曾家藏本</span>
</h2></div>
<p class="em2">
	明馬汝彰撰汝彰字存美璞岡其號也汲縣人嘉靖壬辰進士官至雲南右布政使是編乃汝彰所自編埀沒之時其友人陰秉暘欲刻之汝彰不可汝彰沒其嗣子繩祖與其壻阮承謙始刻之而秉暘爲之序其始末具載序中凡文一卷詩一卷詩餘一卷皆不擅長蓋其友其子其壻均不及汝彰之自知也
</p>
<div class="section" id="title-93"><h2>
	許水部稿三卷<span class="jiazhu">浙江汪汝瑮家藏本</span>
</h2></div>
<p class="em2">
	明許應元撰應元字子春錢塘人嘉靖壬辰進士官至廣西布政使是集乃應元官䕫州知府時所自刋以皆官郞署時所作故仍以水部名集凡詩一卷文二卷
</p>
<div class="section" id="title-94"><h2>
	元光漫稿五卷<span class="jiazhu">浙江巡撫採進本</span>
</h2></div>
<p class="em2">
	明李徵撰徵字誠之湖廣桃源人嘉靖壬辰進士官至布政司參議歸田後結廬於元光洞因以名集其於律詩題曰八句而不名律詩於絶句題曰四句而不名絶句爲唐宋諸集未見之例詩多出韻又不合洪武正韻亦不知何說也前序稱六卷而其書實止五卷後餘一頁蓋殘缺之本故今以五卷著錄焉
</p>
<div class="section" id="title-95"><h2>
	藎心堂集二卷<span class="jiazhu">浙江范懋柱家天一閣藏本</span>
</h2></div>
<p class="em2">
	明王尚文撰尚文字寶江眞定人嘉靖壬辰武進士累官福建總兵官掛征蠻將軍印都督同知明萬曆戊寅廣西桂林柳州苗獞煽亂馬平獞韋王朋率東甌大産諸蠻攻掠邨落尚文勦平之是書所載祗當時奏疏劄啟附以贈言壽序之類故標題藎心堂集而以征蠻紀畧爲子目然韋王朋與堡兵爭鬬之由及要挾東甌大産諸蠻事實書中多不一敘又十寨先後分合開設事宜亦未能備載均不及明史土司傳及廣西通志之詳實非紀事之書與紀畧之名殊不相應今從其總名仍題曰藎心堂集存其目於集部庶不失實焉
</p>
<div class="section" id="title-96"><h2>
	白雲山房集二卷<span class="jiazhu">浙江汪汝瑮家藏本</span>
</h2></div>
<p class="em2">
	明高應冕撰應冕字文中仁和人嘉靖甲午舉人官光州知州是集序記襍文凡八十七篇中如游閒公子白雲先生羲皇上人諸傳虞秦對曹交篇諸文大抵搆虚托喻游戲筆墨惟縱囚一辨差爲有見云
</p>
<div class="section" id="title-97"><h2>
	求志齋言草三十卷<span class="jiazhu">兩淮鹽政採進本</span>
</h2></div>
<p class="em2">
	明陳瀚撰瀚號龍嶽秀水人嘉靖甲午舉人官至廉州府知府是集兼載詩文詞頗質實而微嫌鈍置前有薛僑序稱所著學論十篇尤其平日所自得今在第十七卷中然皆宋儒所常言無所闡發也
</p>
<div class="section" id="title-98"><h2>
	孫文恪集二十卷附錄一卷<span class="jiazhu">兩江總督採進本</span>
</h2></div>
<p class="em2">
	明孫陞撰陞字志高餘姚人燧之子也嘉靖乙未進士官至南京禮部尚書是集文十四卷詩六卷其子鑨等所編有與人論詩文書云李空同步武古人學李譬則燕途入秦車轍所厯可循而至又云空同與何大復辯論詆其好詞乖法之失何氏亦嘗詆李謂其作疎鹵間涉於宋總之負氣求勝各不相下觀於是言可以知其瓣香所在矣附錄一卷乃其繼室楊文儷作文儷仁和人工部員外郞應獬之女諸子成進士者四人鑨鋌鑛皆至尚書錝至太僕寺卿皆文儷教之蓋有明一代以女子而工科舉之文者文儷一人而已詩其餘事也
</p>
<div class="section" id="title-99"><h2>
	西野遺稿十四卷<span class="jiazhu">兩江總督採進本</span>
</h2></div>
<p class="em2">
	明李璣撰璣字邦在號西野豐城人嘉靖乙未進士官至南京禮部尚書是集前有何鏜序稱璣文稿多燬於火仲孫自茂掇拾其存者裒爲五帙授梓此本多至十四卷又崇禎中其曾孫九疇所刻也凡文十卷詩三卷襍著一卷詩中以古體與五言古風分爲二目殊乖體例
</p>
<div class="section" id="title-100"><h2>
	文肅集二十三卷<span class="jiazhu">兩江總督採進本</span>
</h2></div>
<p class="em2">
	明趙貞吉撰貞吉字孟靜内江人嘉靖乙未進士官至文淵閣大學士諡文肅事迹具明史本傳是集凡詩六卷文十七卷貞吉學以釋氏爲宗姜寶爲之序曰今世論學者多陰採二氏之微妙而陽諱其名公於此能言之敢言之又訟言之昌言之而不少避忌蓋其所見眞所論當人固莫得而訾議也其持論可謂悍矣
</p>
<div class="section" id="title-101"><h2>
	駱兩溪集十四卷附錄一卷<span class="jiazhu">江蘇周厚堉家藏本</span>
</h2></div>
<p class="em2">
	明駱文盛撰文盛字質甫武康人嘉靖乙未進士官翰林院編修初蔡汝楠刻其詩集七卷并爲之評點卷首汝楠序即爲詩集而作此集益以襍文筆記七卷蓋楊鶴所續增也其詩文皆於淺弱之中時有淸遠之致蓋文盛官翰林時以不附嚴嵩遂移疾不出後貧病埀死有以千金求居間者尚力揮之至歿無以塟事具吳尚文序及卷末尚文書事中是其胷次本高故吐言不俗特編次者欲取卷帙之富未能盡翦其榛楛耳
</p>
<div class="section" id="title-102"><h2>
	奚囊蠧餘二卷<span class="jiazhu">安徽巡撫採進本</span>
</h2></div>
<p class="em2">
	明張瀚撰瀚有臺省疏稿已著錄是集賦一卷詩九卷記一卷襍著一卷墓誌二卷行狀行略一卷祭文一卷書二卷瀚於萬曆中以忤張居正罷歸頗著風節浙江通志稱其善書法工點染詩文莊嚴典則歸之爾雅然集中酬贈牽率什居六七雖平正無瑕而殊少醖釀其自序謂奔走四方三十餘年每以一囊自隨凡所得簡札詩帖俱納其中積久蠧蝕因取其字畫稍全章句可讀者錄出成帙故名曰奚囊蠧餘云
</p>
<div class="section" id="title-103"><h2>
	璉川詩集八卷<span class="jiazhu">浙江汪汝瑮家藏本</span>
</h2></div>
<p class="em2">
	明施峻撰峻字平叔歸安人嘉靖乙未進士官至靑州府知府朱彝尊靜志居詩話謂平叔以七律自詡然殊不見好諸體過修邊幅未免氣餒是集有顧應祥序亦謂唐以後詩音調格律相尚鍛鍊益工其氣益弱亦似微致不滿焉
</p>
<div class="section" id="title-104"><h2>
	陳梧岡集九卷<span class="jiazhu">兩江總督採進本</span>
</h2></div>
<p class="em2">
	明陳堯撰堯字敬甫號梧岡南通州人嘉靖乙未進士官至刑部左侍郞明史藝文志載堯文集五卷詩集三卷是集乃文二卷詩二卷與志不符然首尾完具篇次分明志蓋偶沿千頃堂書目之誤也其文樸直不支而微傷太質其詩又遜於文
</p>
<div class="section" id="title-105"><h2>
	驪山集十四卷<span class="jiazhu">陝西巡撫採進本</span>
</h2></div>
<p class="em2">
	明趙統撰統有杜律意注已著錄是集乃楊光訓所編集中自謂嘉靖丁未誤讐陷獄近三十年多爲詩萬曆癸酉恤歸仍歲爲一集此本凡賦及詩九卷文一卷襍著二卷詩話二卷總題曰驪山集似光訓有所刪汰也前有朱勤䓺序稱其命意搜微多出已見大都骨力莽蒼學殖淹博稍稍融透莫難雁行獻吉然則明譏其未融透矣何不悟而猶刋以弁集也
</p>
<div class="section" id="title-106"><h2>
	方山文錄二十二卷<span class="jiazhu">浙江孫仰曾家藏本</span>
</h2></div>
<p class="em2">
	明薛應旂撰應旂有四書人物考已著錄是集爲應旂所自編其學初出於邵寶後從泰和歐陽德德姚江派也又從高陵吕柟柟河東派也故所見出入朱陸之間然先入爲主宗良知者居多集中論學之語互有醇疵蓋由於此至其識勢論中稱黨錮興而漢社屋元談盛而晉室傾淸流濁而唐祚移學禁作而宋舟覆其初文雅雍容議論標致不過起於一二人之獵勝而其究乃致怨惡沸騰於寰中干戈相尋於海内而潰敗不可收拾云云若於七八十年之前預見講學之亡明者則篤論也其文章當李何崛起之時獨毅然不變於風氣然應旂以時文擅長古文特自抒胷臆惟意所如故往往輕快有餘少停蓄深厚之意如十五卷費文通傳稱公生成化癸卯三月十四日距卒六十有六年初娶婁氏以産卒繼娶金谿吳都御史女復卒俱贈夫人五子長某次某云云此誌狀之文非傳之體於文格亦多未合所謂不踐迹亦不入於室者歟所作史論如漢武帝蘇軾諸篇特爲平允而漢文帝論中稱賈生不死文帝終必用之賈誼論中又稱文帝終不能用之取快筆端自相矛盾亦不可盡據爲典要也
</p>
<div class="section" id="title-107"><h2>
	兩城集二十卷<span class="jiazhu">山東巡撫採進本</span>
</h2></div>
<p class="em2">
	明靳學顔撰學顔字子愚濟寧人嘉靖乙未進士官至吏部左侍郞事迹具明史本傳是集前有于若瀛序稱所著有間存集兩城集荒稿園志等部歿後所存僅十之二三其子需等復裒輯爲詩十四卷文六卷即此本也其詩格律淸整而蹊徑尚存不脫厯下流派文則偶然揮灑而已
</p>
<div class="section" id="title-108"><h2>
	嵩陽集<span class="jiazhu">無卷數　浙江朱彝尊家曝書亭藏本</span>
</h2></div>
<p class="em2">
	明劉繪撰繪字子素一字少質光州人嘉靖乙未進士官至重慶府知府事迹具明史本傳是集首賦次詩次書次疏復以詩賦殿後而不分卷帙蓋編次未定旋作旋刋明人文集往往多如是也其詩局度頗宏整而乏深致文不加修飾暢所欲言如春秋補傳序云古之注經者務簡後之注經者務繁古之注經者務簡而經益明後之注經者務繁而經益晦六經之注莫不皆然而春秋爲甚持論頗爲平允至劾夏言一疏但以不戴所賜香葉冠激世宗之怒則非諫臣之體按明史夏言本傳稱賜香葉束髮巾言謂人臣非法服不受帝積憤欲去言嚴嵩因得間之至言得罪下獄帝猶及前不戴香冠事据此則繪是疏或當有所受之歟
</p>
<div class="section" id="title-109"><h2>
	王氏存笥稿二十卷<span class="jiazhu">江蘇巡撫採進本</span>
</h2></div>
<p class="em2">
	明王維楨撰維楨字允寧華州人嘉靖乙未進士官至南京國子監祭酒明史文苑傳附見李夢陽傳中千頃堂書目載維楨存笥稿二十卷又全集四十二卷今全集未見傳本惟此集存乃其友餘姚孫陞所編也前十六卷爲襍文後四卷爲古今體詩陞序稱其文法司馬遷詩法漢魏近體尤宗杜氏朱彝尊靜志居詩話則謂七律滯鈍五言有句無篇今觀其集彝尊之論爲允胡應麟又稱其文矯健勝其詩亦不盡然
</p>
<div class="section" id="title-110"><h2>
	天山草堂存稿八卷<span class="jiazhu">浙江巡撫採進本</span>
</h2></div>
<p class="em2">
	明何維柏撰維柏字喬仲南海人嘉靖乙未進士改庶吉士授監察御史坐劾嚴嵩廷杖除名隆慶初復原官累遷南京禮部尚書諡端恪事迹具明史本傳是集文六卷詩二卷文集中有講義語錄二種皆以白沙緖論爲宗其詩亦多講學語蓋維柏嘗從陳獻章游也朱彝尊明詩綜謂其乞休詩云樂事尚饒新歲月勝遊不改舊雲山乃侍其父與鄉人爲九老會時所作今考乞休詩爲萬曆丙子得旨歸老之作而和其父與九老韻七律二首則作於嘉靖戊申乃劾嚴嵩後削籍歸里時作彝尊徵引偶誤殆亦未見此集歟
</p>
<div class="section" id="title-111"><h2>
	金齋集四卷<span class="jiazhu">直隸總督採進本</span>
</h2></div>
<p class="em2">
	明宋諾撰諾字子重號金齋故城人嘉靖乙未進士官至兖州府知府是集文三卷詩一卷而別以策對書啟之類附入詩後其厯官條教又標政績一目體例頗爲糅襍集中大抵宦游應酬之作
</p>
<div class="section" id="title-112"><h2>
	沈鳳岡集四卷<span class="jiazhu">山西巡撫採進本</span>
</h2></div>
<p class="em2">
	明沈良才撰良才字鳳岡泰州人嘉靖乙未進士官至兵部右侍郞其爲吏科給事中時嘗疏劾嚴嵩頗見風采詩則尚未成家
</p>
<div class="section" id="title-113"><h2>
	陳文岡集二十卷<span class="jiazhu">内府藏本</span>
</h2></div>
<p class="em2">
	明陳棐撰棐鄢陵人文岡其字也嘉靖乙未進士官至甘肅巡撫是集詩文多率筆奏疏亦多迂論
</p>
<div class="section" id="title-114"><h2>
	省中稿二卷二臺稿二卷歸田稿十卷<span class="jiazhu">兩淮鹽政採進本</span>
</h2></div>
<p class="em2">
	明許穀撰穀字仲貽上元人嘉靖乙未進士官至尚寶司卿二臺稿歸田稿皆詩集惟省中稿兼有襍文詩格頗爽俊當其合處時得古人之意而失於芟擇多參以應俗之作遂不免沙中金屑之憾千頃堂書目載所作尚有武林稿一卷此本不載或裝緝者偶佚歟
</p>
<div class="section" id="title-115"><h2>
	徐陽溪集六卷<span class="jiazhu">江西巡撫採進本</span>
</h2></div>
<p class="em2">
	明徐燦撰燦字文華後更字本充號陽溪奉新人嘉靖丁酉舉人嘗館於嚴嵩家一日嵩與朝官燕方獻酬客皆跪受爵燦遂慨然辭歸蓋亦知幾之士較賢於張觷平生喜講良知之學故其文皆質俚詩亦類撃壤集派
</p>
<div class="section" id="title-116"><h2>
	見愴文集十五卷<span class="jiazhu">浙江巡撫採進本</span>
</h2></div>
<p class="em2">
	明茅瓚撰瓚字見滄錢塘人嘉靖戊戌進士第一官至吏部左侍郞是集爲其門人趙應元所編而其子藉吉校刋之第一卷爲廷對策二卷至七卷爲各體詩八卷已下皆襍文大抵應俗之作也
</p>
<div class="section" id="title-117"><h2>
	袁文榮詩畧二卷<span class="jiazhu">江蘇巡撫採進本</span>
</h2></div>
<p class="em2">
	明袁煒撰煒字懋中慈谿人嘉靖戊戌進士官至建極殿大學士諡文榮事迹附見明史嚴訥傳史稱煒才思敏捷帝半夜出片紙命撰靑詞舉筆立成遇中外獻瑞輙極詞頌美帝畜一猫死命儒臣撰詞以醮煒詞有化獅作龍語帝大喜其詭詞媚上多類此時謂李春芳嚴訥郭樸及煒爲靑詞宰相又稱煒自負能文見他人所作稍不當意輙肆詆誚館閣士出其門者斥辱尤不堪故人皆畏而惡之是編首題門人王穉登校蓋穉登以山人游煒之門也申時行序稱煒所爲詩甚多歲久散逸其孫景祖景高搜遺草得若干首名之曰詩畧按明史藝文志袁煒詩集八卷是煒別有全集此其選本故題曰詩畧耳集中佳句寥寥不識何以狂傲如是又兩卷無一應制之作殆穉登削之耶
</p>
<div class="section" id="title-118"><h2>
	愛吾廬集八卷<span class="jiazhu">江西巡撫採進本</span>
</h2></div>
<p class="em2">
	明徐良傅撰良傅字子弼東鄉人嘉靖戊戌進士官至吏科給事中以言事斥爲民其門人湯顯祖所作傳載其行履頗詳集凡八卷詩體畧近七子氣度安雅而風骨不足以振之古文則序多至數十篇而論碑記祭文僅得六篇第八卷中題曰瑞金楊于莊採補疑本有散佚而後人掇拾刋行之非其全也
</p>
<div class="section" id="title-119"><h2>
	崇蘭館集二十卷<span class="jiazhu">浙江汪汝瑮家藏本</span>
</h2></div>
<p class="em2">
	明莫如忠撰如忠字子良華亭人嘉靖戊戌進士官至浙江布政使告歸杜門著書年至八十餘乃卒明史文苑傳附載董其昌傳中其詩頗具唐音五言近體尤多佳句文則應俗之作居多惟題跋十餘則頗爲雅令按如忠精於賞鑒流傳墨蹟題識最多此所收猶未盡也
</p>
<div class="section" id="title-120"><h2>
	陳兩湖集三十四卷<span class="jiazhu">江西巡撫採進本</span>
</h2></div>
<p class="em2">
	明陳昌積撰昌積號兩湖泰和人嘉靖戊戌進士官至尚寶司少卿兼翰林院學士嘗手删其文爲龍津稿後其子文揚文振又益以古今體詩合爲此集其詩文悉才調富有而馳驟自喜細大不捐
</p>
<div class="section" id="title-121"><h2>
	松風軒藏稿八卷<span class="jiazhu">江西巡撫採進本</span>
</h2></div>
<p class="em2">
	明陳昌積撰此集千頃堂書目不著錄蓋其初刻未定之本也
</p>
<div class="section" id="title-122"><h2>
	己寛堂集四卷<span class="jiazhu">浙江孫仰曾家藏本</span>
</h2></div>
<p class="em2">
	明陳鎏撰鎏字子兼號雨泉吳縣人自署曰潁川從郡望也嘉靖戊戌進士官至四川提學副使署布政使是集所載詩自嘉靖壬辰至萬曆乙亥計四十四年之作篇什雖多頗傷蕪雜前有岷王定耀序言其子出己寛堂詩文二編而此帙有詩無文蓋不全之本也然千頃堂書目已作四卷則文集之佚久矣
</p>
<div class="section" id="title-123"><h2>
	錢永州集八卷<span class="jiazhu">兩淮鹽政採進本</span>
</h2></div>
<p class="em2">
	明錢芹撰芹字懋文號泮泉海鹽人琦之次子也嘉靖戊戌進士官至永州府知府故以永州名集首列奏疏二卷頗切當時利弊其斥異端一條蓋爲陶仲文而發也惟其學出自湛若水後乃改從王守仁故於姚江一派推挹頗深持論不無少偏云
</p>
<div class="section" id="title-124"><h2>
	陽華漫稿十四卷<span class="jiazhu">浙江汪汝瑮家藏本</span>
</h2></div>
<p class="em2">
	明章焕撰焕有平倭四疏已著錄其官總督南京倉儲副都御史時以赴任遲延言者劾其怠慢君命逮治謫戍廣東卷中題羅浮山人蓋在粤時所自號也集爲其子德基所編凡奏疏四卷襍文九卷詩一卷而以德基從戍時賦詩百餘首附於末
</p>
<div class="section" id="title-125"><h2>
	天目山齋歲編二十四卷<span class="jiazhu">浙江汪汝瑮家藏本</span>
</h2></div>
<p class="em2">
	明吳維嶽撰維嶽字峻伯孝豐人嘉靖戊戌進士官至右都御史巡撫貴州明史文苑傳附見王世貞傳中爲嘉靖廣五子之一是集皆其讀書天目山時吟咏倡和之作分年編次起嘉靖己亥訖壬戌朱彝尊靜志居詩話謂峻伯詩如鉛刀土花不堪灑削雖詆之太過然覆核斯集其論亦非無因也
</p>
<div class="section" id="title-126"><h2>
	白華樓藏稿十一卷續稿十五卷吟稿八卷玉芝山房稿二十二卷耄年錄七卷<span class="jiazhu">浙江巡撫採進本</span>
</h2></div>
<p class="em2">
	明茅坤撰坤有徐海本末已著錄是編藏稿續稿皆其襍著之文吟稿則皆詩也玉芝山房稿文十六卷詩六卷耄年錄則詩文襍編不復分類坤刻意摹司馬遷歐陽修之文喜跌宕激射所選史記鈔八家文鈔歐陽史鈔即其生平之宗旨然根柢少薄摹擬有迹秦漢文之有窠臼自李夢陽始唐宋文之亦有窠臼則自坤始故施於制義則爲別調獨彈而古文之品終不能與唐順之歸有光諸人抗顔而行也至耄年錄則精力旣衰頽唐自放益非復壯盛之時刻意爲文之舊矣
</p>
<div class="section" id="title-127"><h2>
	大拙堂集九卷<span class="jiazhu">浙江巡撫採進本</span>
</h2></div>
<p class="em2">
	明楊載鳴撰載鳴字虚卿泰和人嘉靖戊戌進士官至通政使是集前六卷爲襍文後二卷爲詩末一卷爲襍著載鳴爲楊士奇之裔士奇泰和人嘉靖戊戌題名碑錄亦作泰和人而卷首稱廬陵楊載鳴蓋署古郡名也
</p>
<div class="section" id="title-128"><h2>
	大司空遺稿十卷<span class="jiazhu">浙江巡撫採進本</span>
</h2></div>
<p class="em2">
	明陳紹儒撰紹儒字師孔南海人嘉靖戊戍進士官至南京工部尚書是集文八卷詩二卷詩皆嘉靖四十年以後至萬曆八年以前之作其文有意刻畫韓柳而往往失之粗率詩則音調諧美亦學唐格而過於摹擬者也
</p>
<div class="section" id="title-129"><h2>
	讓溪甲集四卷乙集十卷<span class="jiazhu">浙江孫仰曾家藏本</span>
</h2></div>
<p class="em2">
	明游震得撰震得字汝潛婺源人嘉靖戊戌進士授行人擢監察御史以疏諫世宗好方士廷杖謫外後官至左副都御史巡撫福建以興化失守罷歸再起督轄南京糧儲震得少與歐陽德鄒守益諸人游故頗講姚江之學然與王畿書多所規正猶異於末派之狂禪興化之役由指揮歐陽深孤軍戰歿震得封疆大臣不能不爲法受惡且所薦譚綸劉顯戚繼光諸人卒皆有所建立故論者或恕焉是集其所手定甲集四卷皆講學之語乙集十卷則詩文襍著也
</p>
<div class="section" id="title-130"><h2>
	鷄土集六卷<span class="jiazhu">直隸總督採進本</span>
</h2></div>
<p class="em2">
	明劉乾撰乾字仲坤號易菴保定人嘉靖戊戌進士官國子監丞是集詩詞二卷賦記雜文四卷其以鷄土命名者自序謂夢入太極宫見玉鷄以爲文章之兆其說頗荒唐不經詩文亦不入格而夢上天詩夢戚賦紀夢文諸篇乃屢屢見之集中何其好說夢歟
</p>
<div class="section" id="title-131"><h2>
	靑峰存集十二卷<span class="jiazhu">江西巡撫採進本</span>
</h2></div>
<p class="em2">
	明汪柏撰柏字廷節號靑峰浮梁人嘉靖戊戌進士官至光祿寺卿其文氣度恬雅無剽竊摹擬之病而微嫌其弱詩亦學宋格而未成蓋不囿於李何之門徑而其力又不足以勝之也集爲其姪思聰所刻第一卷爲表論第二卷爲詩歌樂府詞三卷以下皆襍文編次殊爲錯亂思聰序稱柏歷官廣浙正當海冦猖獗之時經畧海防不啻數萬言居常自謂應酬文字雖蒙士大夫許可不過空言此則身當其事曲中機宜異時修海防者吾言恐不可廢謄寫成帙以呈大參王公及巡海林公未及領回此後無緣復取云云則此集所存原非柏愜意之作矣
</p>
<div class="section" id="title-132"><h2>
	同春堂遺稿四卷<span class="jiazhu">江蘇巡撫採進本</span>
</h2></div>
<p class="em2">
	明劉熠撰熠字元麗海鹽人嘉靖庚子舉人官至監察御史是集乃崇禎丁丑其曾孫江南布政司參政泓所編國朝順治中其元孫維棟始刻之韻語皆非所長古文亦不入格
</p>
<div class="section" id="title-133"><h2>
	泌園集三十七卷<span class="jiazhu">浙江孫仰曾家藏本</span>
</h2></div>
<p class="em2">
	明董份撰份字用均泌園其號也烏程人嘉靖辛丑進士官至禮部尚書兼翰林學士是集爲其孫嗣茂所編凡詩七卷文三十卷
</p>
<div class="section" id="title-134"><h2>
	嚴文靖公集十二卷<span class="jiazhu">浙江汪啟淑家藏本</span>
</h2></div>
<p class="em2">
	明嚴訥撰訥有春秋國華已著錄明史訥本傳稱訥入直西苑所撰靑詞皆稱旨然文格未能拔俗集中亦大抵應酬之作末附詩四十六首朱彝尊錄其對月一首於明詩綜與此本頗有異同殆有所點竄歟
</p>
<div class="section" id="title-135"><h2>
	高文襄公集四十四卷<span class="jiazhu">安徽巡撫採進本</span>
</h2></div>
<p class="em2">
	明高拱撰拱有春秋正旨已著錄是編分外制集一卷綸扉内稿一卷外稿一卷獻忱集二卷政府書答二卷掌銓題稿十四卷南宫奏牘二卷防邊紀事一卷伏戎紀事一卷綏廣紀事一卷程上集二卷本語三卷春秋正旨一卷大學直講一卷中庸直講一卷論語直講三卷問辯錄五卷病榻遺言二卷毎類前各有題詞明史藝文志作獻忱集五卷詩文集四十四卷今獻忱集即在卷内而四十四卷中有文無詩殊不可解又別本四十二冊無卷數以問辯錄居首内多土蠻紀事靖夷紀事二種餘相同疑爲初刻之本也
</p>
<div class="section" id="title-136"><h2>
	玉堂公草十卷<span class="jiazhu">副都御史黃登賢家藏本</span>
</h2></div>
<p class="em2">
	明高拱撰是編首載大學講義一卷中庸講義一卷論語講義三卷皆嘉靖間藩邸所講次爲程士錄二卷載嘉靖戊午及乙丑鄉會錄序及所擬程文三場皆備獨無易經文未喻其故後爲獻忱集二卷皆辭謝稱賀諸表奏次爲綸扉稿一卷則在政府時作也皆已見全集此盖初刻之本故綸扉外稿不與焉
</p>
<div class="section" id="title-137"><h2>
	外制集一卷<span class="jiazhu">安徽巡撫採進本</span>
</h2></div>
<p class="em2">
	明高拱撰嘉靖乙巳世宗令輔臣舉編修二人檢討三人於中秘撰文官誥勅拱時在列是編乃其代言之稿也前有自序稱掌誥勅者初以閣學或翰詹掌貳後乃屬之兩院供事官至是始復翰林之舊云
</p>
<div class="section" id="title-138"><h2>
	政府書答四卷<span class="jiazhu">河南巡撫採進本</span>
</h2></div>
<p class="em2">
	明高拱撰皆錄其爲首輔時與各省文武大僚尺牘分庚午防秋欵處北邊捷宣東塞安綏廣東讋服貴番各省應答調處徐府等七目其文大都爲籌酌時政而發至徐階一事則全爲自明心迹而設矣
</p>
<div class="section" id="title-139"><h2>
	萬子迂談八卷<span class="jiazhu">江西巡撫採進本</span>
</h2></div>
<p class="em2">
	明萬衣撰衣字章甫潯陽人嘉靖辛丑進士官至河南左布政使是集内編一卷通論天地造化之理及古今人事之變諸經劄記二卷上卷專解五經之義多襍採先儒之說如論朱子詩集傳一條本之王應麟論淫詩一條本之王柏論春秋策書之例十有五而筆削之義有八一條本之趙汸者不一而足然謂六經皆厄於傳疏其宗旨未免偏僻下卷專論律吕其云十分爲寸則三分損益之法不可行以之規西山之誤則頗爲明確其迂談外篇一卷襍論兵制屯鹽等事又文三卷詩一卷書啟一卷皆不過直抒胷臆不復計其工拙矣
</p>
<div class="section" id="title-140"><h2>
	履菴集十二卷<span class="jiazhu">浙江巡撫採進本</span>
</h2></div>
<p class="em2">
	明萬士和撰士和字思節宜興人嘉靖辛丑進士官至禮部尚書諡文恭事迹具明史本傳是集凡詩詞三卷襍文九卷其官江西貴州湖廣山東以至爲宗伯時事迹頗散見於其中然過任自然罕鑄詞之功蓋士和受業唐順之能不染七子雕繪之習而殫心吏事又未能竟其業也
</p>
<div class="section" id="title-141"><h2>
	瞿文懿制勅稿一卷制科集四卷詩文集十六卷<span class="jiazhu">兩淮馬裕家藏本</span>
</h2></div>
<p class="em2">
	明瞿景淳撰景淳字師道號昆湖常熟人嘉靖甲辰進士官至南京吏部右侍郞事迹具明史本傳是集爲其子汝稷所編首卷制稿十一篇勅稿二十七篇蓋即明史藝文志所謂瞿景淳内制集也其制科集四卷皆應試策論諸作詩文集十六卷則文居其十五卷詩賦一卷特附見備體而已景淳淸介自持史載其與嚴嵩論胡宗憲及不撰陸炳妻誥詞皆觸忤權姦無所憚畏其制義亦名一時至今有王唐瞿薛之稱古文則非所擅長也
</p>
<div class="section" id="title-142"><h2>
	石龍菴詩草四卷附刻二卷<span class="jiazhu">浙江孫仰曾家藏本</span>
</h2></div>
<p class="em2">
	明徐學詩撰學詩字以言別號龍川上虞人嘉靖甲辰進士授刑部主事遷郞中以劾嚴嵩父子罷職隆慶初起南京通政司參議未上而卒贈大理寺少卿學詩不以詩名而所作音節頗淸亮蓋嘗與李攀龍相贈答故流派與之相近遺稿多缺字邑人黃之璧爲補入以圈別之後二卷則附刻劾嵩疏稿及傳畧諸篇
</p>
<div class="section" id="title-143"><h2>
	山帶閣集三十三卷<span class="jiazhu">浙江孫仰曾家藏本</span>
</h2></div>
<p class="em2">
	明朱曰藩撰曰藩字子价號射陂寶應人雲南布政司參政應登之子嘉靖甲辰進士官至九江府知府是集詩二十五卷襍文二十八卷應登詩倣李夢陽曰藩則法楊愼嘗因所知通訊滇南愼爲選其詩七十餘首品題之其在金陵縣愼畫像於寓齋集中有人日瞻禮升菴公像詩是也然其詩穠麗僅得愼之一體王世貞藝苑巵言謂其如高座道人忽作蕃語則詆之太甚矣
</p>
<div class="section" id="title-144"><h2>
	石室秘抄五卷<span class="jiazhu">福建巡撫採進本</span>
</h2></div>
<p class="em2">
	明魏文焲撰文焲字德章侯官人嘉靖甲辰進士官至廣西按察司使是集初刋於萬曆丙戌崇禎庚午其孫定海知縣汝爲又重刋之凡襍著二卷皆讀書論古之作其中如駁方孝孺之疑子華子則未覩晁公武及朱子說謂王充假蔡邕以自重則未考充爲肅宗時人不免踈舛第三卷爲詩五卷六卷爲襍文中征支羅記征龍洲記松潘備兵本末敘其戰功頗詳福州道山下有朱子所書石室淸隱字文焲家近山麓遂以名其集云
</p>
<div class="section" id="title-145"><h2>
	白雪樓詩集十卷<span class="jiazhu">江蘇周厚堉家藏本</span>
</h2></div>
<p class="em2">
	明李攀龍撰攀龍有詩學事類已著錄此集刻於嘉靖癸亥猶在滄溟集之前前有魏棠序又有擬古樂府序二篇一爲厯城許邦才撰一爲攀龍自序蓋當時特以樂府相誇然而後來受詬厲者亦惟樂府最甚焉
</p>
<div class="section" id="title-146"><h2>
	李滄溟集選四卷<span class="jiazhu">江西巡撫採進本</span>
</h2></div>
<p class="em2">
	明李攀龍撰宋光庭所選光庭莆田人始末未詳王李二家皆以詩擅長文則不逮詩遠甚攀龍之文尤不逮王世貞光庭乃獨選其文可謂不善持擇矣每卷之首皆題曰補註李滄溟集而書實無註亦不可解
</p>
<div class="section" id="title-147"><h2>
	敬所文集三十卷<span class="jiazhu">江蘇巡撫採進本</span>
</h2></div>
<p class="em2">
	明王宗沐撰宗沐有海運詳考已著錄此集自一卷至十卷爲序頌書啟曰内編十一卷至二十卷爲詩論碑賦說傳書後約策問祭文行狀銘誌講義曰別編二十一卷至三十卷爲奏疏襍著文移曰外編明史藝文志載宗沐奏疏四卷文集三十卷此本止三十卷而奏疏在焉卷首題門人張位選集然則史所載者其全集此爲位所編定歟抑其奏疏又有集外別行之本史並載之也
</p>
<div class="section" id="title-148"><h2>
	師暇裒言十二卷<span class="jiazhu">浙江孫仰曾家藏本</span>
</h2></div>
<p class="em2">
	明吳桂芳撰桂芳字子實新建人嘉靖甲辰進士官至工部尚書事迹具明史本傳是集乃其總督兩廣時所自編時方禦倭故題曰師暇裒言其文平正通達無鉤章棘句之習而亦無警策蓋猶沿臺閣舊體詩力摹唐調亦頗宏敞而有學步太甚者如陳子昻有王師非樂戰之子愼佳兵句桂芳送張玉亭慮囚淮上襲用其調曰王仁非好殺之子愼祥刑非所謂擬議變化之道也
</p>
<div class="section" id="title-149"><h2>
	五鵲別集二卷<span class="jiazhu">直隸總督採進本</span>
</h2></div>
<p class="em2">
	明盧宁撰宁字獻子號冠巖南海人嘉靖甲辰進士官至登州府知府宁受業黃佐之門佐樂典序即所作也是集乃其官南京刑部時講學新泉精舍其門人程子明所刻及守登州所屬黃縣知縣劉珙又重刻之以宁先有五鵲臺集故此以別集名凡詩一卷文一卷皆凑泊成篇不能入格
</p>
<div class="section" id="title-150"><h2>
	崇質堂集二十卷<span class="jiazhu">江西巡撫採進本</span>
</h2></div>
<p class="em2">
	明李萬實撰萬實字少虚南豐人嘉靖甲辰進士官至浙江按察司副使其爲給事中時嘗疏論權璫改官蓋亦骨鯁之士是集凡詩九卷文十一卷江西通志稱所作奏疏別名恬仕錄徐龍川序而此集末亦載有奏疏三卷蓋其初別本單行後又編入集中也萬實傳姚江之說其文體平正不事錘鎔猶講學家之格其詩頗學韋柳意取淸妍雖風骨未就而姿致可觀則其天分之高也
</p>
<div class="section" id="title-151"><h2>
	小海存稿八卷<span class="jiazhu">兩江總督採進本</span>
</h2></div>
<p class="em2">
	明馮覲撰覲字晉叔別號小海海寧人嘉靖甲辰進士官至廣東按察司副使是集詩三卷文五卷乃其子有翼所編張瀚序稱其簡易明鬯不假雕琢頗非溢美然才地頗弱未足名家集中有庚戌言兵事書乃覲爲兵部郞時所作以上丁汝䕫者中有請就京城外土城遺址增築外羅城以備不虞一條其後竟築外城說者謂功成於許論而不知覲已發其端也
</p>
<div class="section" id="title-152"><h2>
	太乙詩集五卷<span class="jiazhu">陝西巡撫採進本</span>
</h2></div>
<p class="em2">
	明張鍊撰鍊字伯純武功人嘉靖甲辰進士官至湖南按察司僉事其集曰太乙者太乙山名在武功王維所謂太乙近天都也鍊以自號因以名集其詩源出長慶而更加率易如云一種勲庸一代賢蜚聲滿路勢熏天憑君回首寰中事若箇豪華過百年之類殊不類詩格至如能使機衡在我從他造物弄人等句則愈涉俗矣
</p>
<div class="section" id="title-153"><h2>
	無聞堂稿十七卷<span class="jiazhu">浙江孫仰曾家藏本</span>
</h2></div>
<p class="em2">
	明趙釴撰釴有古今原始已著錄是集凡文十二卷詩五卷乃其子鴻賜所編林樹聲爲作墓誌稱其幾希圖說闢方士論講學諸說皆闡明理道發前人所未發今幾希圖說見集中餘皆不載盛汝謙爲作行狀載自祭文一篇集中亦不載蓋亦簡汰而存者也釴學出姚江主良知之說文頗磊落自喜而亦微近七子之派
</p>
<div class="section" id="title-154"><h2>
	郭東山文集七卷詩集二卷<span class="jiazhu">江蘇巡撫採進本</span>
</h2></div>
<p class="em2">
	明郭文周撰文周字景復號東山福安人嘉靖甲辰進士官至監察御史巡按廣東其文集多應酬之作詩分前後二卷前卷爲南畿稿後卷爲菊邊閒譚集解組稿
</p>
<div class="section" id="title-155"><h2>
	百川集十二卷<span class="jiazhu">浙江巡撫採進本</span>
</h2></div>
<p class="em2">
	明孫樓撰樓字子虚常熟人嘉靖丙午舉人官湖州府推宫工於制義與胡友信瞿景淳等相上下詩古文則非耑門
</p>
<div class="section" id="title-156"><h2>
	貽安堂集十卷<span class="jiazhu">兩江總督採進本</span>
</h2></div>
<p class="em2">
	明李春芳撰春芳字子實號石麓福建興化人嘉靖丁未進士第一官至中極殿大學士諡文定事蹟具明史本傳春芳與嚴訥郭樸袁煒同有靑詞宰相之目史具載於袁煒傳中然青詞皆不傳是集爲其子茂材所編疏表序記之文居多詩則不滿一卷李戴于愼行朱賡李維禎爲之序皆謂春芳不規規以文墨見長是以其存草僅如此云
</p>
<div class="section" id="title-157"><h2>
	太岳集四十六卷<span class="jiazhu">浙江巡撫採進本</span>
</h2></div>
<p class="em2">
	明張居正撰居正有書經直解已著錄神宗初年居正獨持國柄後毁譽不一迄無定評要其振作有爲之功與威福自擅之罪俱不能相掩至文章本非所長集中奏疏啟劄最多皆在廟堂時論事之作往往縱筆而成未嘗有所鍛鍊也
</p>
<div class="section" id="title-158"><h2>
	餘淸堂稿三十二卷<span class="jiazhu">江蘇周厚堉家藏本</span>
</h2></div>
<p class="em2">
	明汪鏜撰鏜字遠峰鄞縣人嘉靖丁未進士官至禮部尚書掌詹事府兼翰林院學士是集詩八卷文二十四卷考千頃堂書目鏜有餘淸堂稿十二卷今未見其本又有餘淸堂定稿三十二卷即此編也
</p>
<div class="section" id="title-159"><h2>
	念初堂稿四卷續集二卷<span class="jiazhu">兩淮馬裕家藏本</span>
</h2></div>
<p class="em2">
	明陳嘉謨撰嘉謨廬陵人嘉靖丁未進士官至四川按察司副使隆慶庚午移疾歸召爲湖廣布政司左參政不起優游林下以終其詩始於嘉靖丁未終於萬曆癸卯往來仕宦者二十三年而閒居者三十三年故多自適之言序引邵子擊壤集自擬而詩中屢引陳獻章語其旨趣可知也
</p>
<div class="section" id="title-160"><h2>
	友慶堂合稿七卷<span class="jiazhu">江西巡撫採進本</span>
</h2></div>
<p class="em2">
	明王時槐撰時槐有廣仁類編已著錄是集凡書二卷序記傳墓誌一卷語錄一卷說跋及石經大學畧義一卷襍著詩詞一卷詩詞不多作亦非所長文皆講學之語而兼出入於老莊之間明季所謂心學者也其石經大學畧義自云出於賈逵而表章於鄭曉且稱王守仁大學古本一依註疏之舊味其文字旨趣亦未甚瑩似不無錯簡云云不知鄭曉所傳乃豐坊之僞本諸儒考證已明譎妄畢露時槐更嘘其殘燼誤之甚矣
</p>
<div class="section" id="title-161"><h2>
	周叔夜集十一卷<span class="jiazhu">浙江孫仰曾家藏本</span>
</h2></div>
<p class="em2">
	明周思兼撰思兼有學道記言已著錄思兼以循吏著然史稱其少有文名是集爲王世貞所刪定文頗學三蘇詩則七子之流派也
</p>
<div class="section" id="title-162"><h2>
	鳳洲筆記二十四卷續集四卷後集四卷<span class="jiazhu">兩淮鹽政採進本</span>
</h2></div>
<p class="em2">
	明王世貞撰世貞有弇山堂別集已著錄此集乃隆慶己巳黃美中所編前有美中序稱世貞著作不能盡見會從其姪孫少川子得此集因編刻以公天下蓋當時摘選之本也然命詩文曰筆記其稱名可謂不倫矣
</p>
<div class="section" id="title-163"><h2>
	弇州稿選十六卷<span class="jiazhu">兩淮鹽政採進本</span>
</h2></div>
<p class="em2">
	明王世貞撰沈一貫選一貫有易學已著錄世貞才大學博自謂靡所不有方成大家故其正續四部稿頗傷蕪襍晚年悔其少作而未及手自刪定一貫是編別裁澄汰意在擷其菁華而宗旨所歸仍尊秦漢而薄唐宋終未能棄短取長也
</p>
<div class="section" id="title-164"><h2>
	文恪集二十二卷<span class="jiazhu">兩淮鹽政採進本</span>
</h2></div>
<p class="em2">
	明林燫撰燫字貞恒閩縣人嘉靖丁未進士官至南京禮部尚書諡文恪事迹附見明史林瀚傳是集詩六卷文十六卷末附王世貞王穉登所撰傳二篇千頃堂書目載林燫學士文集十六卷詩集六卷集名不同然卷數皆相合蓋即此本疑燫歿後重刻改題其諡也
</p>
<div class="section" id="title-165"><h2>
	三洲詩膾八卷<span class="jiazhu">浙江孫仰曾家藏本</span>
</h2></div>
<p class="em2">
	明沈淮撰淮字澂伯仁和人嘉靖丁未進士是集前後無序跋亦無目錄其完缺不可考詩則體格尚未成就累句亦多
</p>
<div class="section" id="title-166"><h2>
	金輿山房稿十四卷<span class="jiazhu">江蘇巡撫採進本</span>
</h2></div>
<p class="em2">
	明殷士儋撰士儋字正夫號棠川厯城人嘉靖丁未進士官至武英殿大學士諡文莊事蹟附見明史趙貞吉傳是集爲其門人于愼行所編凡詩頌二卷文十一卷講義一卷士儋與李攀龍游今觀其詩文蓋直以鄉曲之誼相周旋耳其投契不在文章也
</p>
<div class="section" id="title-167"><h2>
	道峰集六卷<span class="jiazhu">浙江汪汝瑮家藏本</span>
</h2></div>
<p class="em2">
	明章适撰适字景南道峰其號也蘭谿人嘉靖丁未進士官至禮科給事中以疏請景裕二王出閣講讀忤旨告歸是集乃适歿之後其鄉人所刋凡詩五卷襍著一卷而奏疏一篇冠於首蓋當時以此一事重之也詩頗娟雅而醖釀不深王世貞序稱其在陶韋之間過矣
</p>
<div class="section" id="title-168"><h2>
	彭比部集八卷<span class="jiazhu">浙江巡撫採進本</span>
</h2></div>
<p class="em2">
	明彭輅撰輅字子殷海鹽人嘉靖丁未進士官南京刑部主事以察典罷歸集爲其子潤宏所編焦竑稱其於七子盛時意氣高簡不少貶以就俗今觀集中多與王世貞酬答之作體格亦近七子竑所言不盡然也
</p>
<div class="section" id="title-169"><h2>
	華陽館文集十七卷續集二卷<span class="jiazhu">江西巡撫採進本</span>
</h2></div>
<p class="em2">
	明宋儀望撰儀望字望之永豐人嘉靖丁未進士授吳縣知縣徵拜御史以劾胡宗憲阮鶚忤嚴嵩貶彝陵州判嵩敗擢霸州兵備僉事後官至大理寺卿卒以忤張居正被劾歸事蹟具明史本傳儀望少師聶豹故其學以王守仁爲宗集中如刻陽明文集文粹等序足以見其大旨其從祀或問亦即爲守仁配享事作故史稱守仁從祀儀望有力焉其集凡文十二卷詩五卷續集第一卷題曰内篇即從祀或問第二卷則其督學福建時訓飭士子條規其文本名華陽館集其詩則別名河東集此本合爲一編總題曰華陽館文集殆其後人所併歟
</p>
<div class="section" id="title-170"><h2>
	華陽文集十二卷<span class="jiazhu">浙江汪汝瑮家藏本</span>
</h2></div>
<p class="em2">
	明宋儀望撰千頃堂書目載華陽館文集十二卷又詩集十四卷此集皆其襍文卷數亦相合蓋猶儀望之原本惟許宗魯張獻翼諸人所作詩集序皆附錄集末未喻何故或裝輯者誤歟然重編之本僅有詩五卷則十四卷之本久佚矣又疑以諸序無所附麗故綴之文集末也
</p>
<div class="section" id="title-171"><h2>
	太函集一百二十卷<span class="jiazhu">安徽巡撫採進本</span>
</h2></div>
<p class="em2">
	明汪道昆撰道昆有五車霏玉已著錄是編刻於萬曆辛卯凡文一百六卷詩十四卷卷首有自序及目錄六卷道昆名在後五子中最高自標置然文章實皆僞體沈德符敝帚軒剩語云王李初起道昆尚未得與其列後以張居正心膂驟貴其副墨行世暴得時名世貞力引之世遂稱元美伯玉汪文刻意摹古時援古語以証今事往往扞格不暢其病大抵與厯下同世貞晚年甚不服之嘗云予心服江陵之功而不敢言以世所曹惡也予心誹太函之文而不敢言以世所曹好也無奈此二屈事何云云其論頗爲切中德符又稱張居正父七十世貞道昆俱有幛詞世貞刻集中六七年居正敗遂削去道昆垂歿自刻全集在居正身後十年而全載此文不竄去一字稍存雅道云云今按封柱國少師張公七十壽序一首見此集第十二卷中則德符之言爲信然以居正父爲衆父父至比之於蒼蒼之不言究不可以爲訓也
</p>
<div class="section" id="title-172"><h2>
	副墨五卷<span class="jiazhu">内府藏本</span>
</h2></div>
<p class="em2">
	明汪道昆撰是集刻於太函集之前千頃堂書目載作二十四卷此本五卷殆非完帙又載道昆尚有太函遺書二卷今亦未見傳本
</p>
<div class="section" id="title-173"><h2>
	汪次公集十二卷<span class="jiazhu">浙江汪汝瑮家藏本</span>
</h2></div>
<p class="em2">
	明汪道貫撰道貫字仲淹休寧人道昆弟也其名因道昆而著故李維禎作序以王世懋爲比然道昆固不及世貞道貫才力亦不及世懋也
</p>
<div class="section" id="title-174"><h2>
	江右詩稿二卷<span class="jiazhu">浙江汪汝瑮家藏本</span>
</h2></div>
<p class="em2">
	明李先芳撰先芳有讀詩私記已著錄宋弼山左明詩鈔稱其有李氏山房詩錄不著卷數邢侗來禽館集有先芳行狀稱所著東岱山房稿三十卷此集總題爲東岱山房詩錄而子目則作江右詩稿蓋其集中之一種嘉靖戊申知新喻縣時作也嘉隆詩社先芳首倡厥後王李踵興遂擯斥先芳不與七子之列繼以先芳憤激乃收之廣五子中于愼行稱其詩與李攀龍異曲同工邢侗亦稱厯下名愈高濮陽若爲所掩然修戈偫糒未嘗一日忘于鱗今觀其詩才力實出攀龍下愼行等以鄉曲情均不欲分左右袒耳明末攻七子者遂欲以躋攀龍之上非篤論也
</p>
<div class="section" id="title-175"><h2>
	李氏山房詩選六卷<span class="jiazhu">江蘇周厚堉家藏本</span>
</h2></div>
<p class="em2">
	明李先芳撰此本乃皇甫汸所選分體編次亦間有評語
</p> 



</div></body></html>