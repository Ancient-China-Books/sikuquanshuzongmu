<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷五十六·史部十二（詔令奏議類存目）</title></head><body><div id="text">

<p>
<strong>欽定四庫全書總目卷五十六</strong>
</p>
<div class="section" id="title-0"><h1>
	史部十二
</h1><hr/></div>
<div class="section" id="title-1"><h2>
	詔令奏議類存目
</h2></div>
<div class="section" id="title-2"><h2>
	火警或問一卷<span class="jiazhu">左都御史張若淮家藏本</span>
</h2></div>
<p class="em2">
	明世宗肅皇帝御製時大内東偏火帝詔戶禮二部及都察院命百官修省復製此文大畧謂火本非災異而人事不可不修並非惑於禍福事應之說前有帝所作自序後附修省勅諭六條案明史五行志宫中之火在嘉靖十年正月辛亥此本或問末亦題嘉靖辛卯正月終旬與史相合而勅諭末乃作嘉靖九年十二月歲月俱誤疑傳抄之訛當以史文爲正也
</p>
<p class="margin2">
	按此書爲世宗御製之文勅諭乃其附錄然宣示中外是亦詔令類矣故明堂從祀諸編著錄於故事此編無預典禮則附諸詔令焉
</p>
<div class="section" id="title-3"><h2>
	代言錄一卷<span class="jiazhu">江西巡撫採進本</span>
</h2></div>
<p class="em2">
	明楊士奇撰士奇有三朝聖諭錄已著錄是書乃其東里别集之一種所錄皆在内閣撰擬碑冊詔誥之文自永樂四年至正統九年每篇末具標年月日核諸明實錄俱合惟上皇太后尊號詔標曰洪熙元年七月十五日而明宣宗實錄是詔實載在七月丁丑是月戊辰朔丁丑則初十日也又實錄載七月乙亥上奉冊寳尊母后張氏爲皇太后乙亥爲是月初八日未有初八日已上冊至十五日始下詔者又實錄載七月戊寅行在禮部奏恭上皇太后尊號已詔告天下云云戊寅爲是月十一日於十一日云已詔告天下則詔在十一日以前無疑此書標十五日蓋傳寫之誤又洪熙元年六月十二日即位詔欵有云原差去官養官員人等即便回京毋致重擾軍民實錄載此篇毋致重擾軍民句作不許托故遲延則是書當爲士奇初稿臨時或更加潤飾實錄由定本錄之耳又如洪熙元年八月初六日諭吏部申明薦舉勅自中有亷潔公正句下尚有十五句而今本實錄載此篇皆脫之又如宣德二年十一月十五日皇子生詔第一條載大赦天下今實錄於第一條則僅載蠲免稅糧鹽糧三分而大赦反載在第六此類文字異同頗可與實錄相參然其事則皆史所已具也
</p>
<div class="section" id="title-4"><h2>
	諭對錄三十四卷<span class="jiazhu">浙江汪啟淑家藏本</span>
</h2></div>
<p class="em2">
	明張孚敬所奉世宗密諭及其奏草也孚敬初名璁字秉用永嘉人正德辛巳進士歷官少師華蓋殿大學士諡文忠事蹟具明史本傳孚敬以議禮被遇六年而秉大政甚爲世所詬病而世宗始終眷禮不衰每稱少師蘿山而不名嘗諭孚敬朕有密諭毋泄朕有御筆悉親書又仿楊士奇故事賜孚敬銀章二以便封奏前後所奉手勅凡三百八十一道因彚爲一書并奏對劄子皆隨事附之於後蓋孚敬旣没其孫汝紀汝經等所裒輯也<span class="jiazhu">以上專集</span>
</p>
<div class="section" id="title-5"><h2>
	明詔制八卷<span class="jiazhu">浙江范懋柱家天一閣藏本</span>
</h2></div>
<p class="em2">
	明霍韜編韜有明良集已著錄是編載明代詔制始洪武元年終嘉靖十八年大抵皆典禮具文不足考一代之政令
</p>
<div class="section" id="title-6"><h2>
	明詔令二十一卷<span class="jiazhu">浙江汪啟淑家藏本</span>
</h2></div>
<p class="em2">
	不著編輯者名氏所載自太祖至嘉靖十八年止蓋嘉靖時人所爲也考秦漢天子之語皆謂之詔宋以來以璽印頒天下之書乃謂之詔臣下面奉玉音謂之聖旨是書若兼載聖旨則所遺不可勝道若專載詔令則吳元年遇變省躬旨授宋濓學士等旨及正統中諭五府三法司等旨皆不當載而又雜厠其間編次龎雜殊無義例
</p>
<div class="section" id="title-7"><h2>
	絲綸捷要便覽一卷<span class="jiazhu">兩淮馬裕家藏本</span>
</h2></div>
<p class="em2">
	不著編輯者名氏乃明萬曆天啟中内閣票旨成式以曹司爲次分類標載蓋兩房中書舍人所抄撮而成者末載秋審題本亦一時案牘之文<span class="jiazhu">以上總集</span>
</p>
<p class="margin2">
	案此編無類可歸以其爲當日王言之式附錄於詔令之末
</p>
<p class="em2">
	右詔令奏議類詔令之屬六部六十六卷皆附存目
</p>
<div class="section" id="title-8"><h2>
	田表聖奏議一卷<span class="jiazhu">浙江范懋柱家天一閣藏本</span>
</h2></div>
<p class="em2">
	宋田錫撰錫字表聖其先京兆人唐末徙蜀之洪雅登太平興國三年進士官至諫議大夫事迹具宋史本傳其奏議見於宋史藝文志者二卷已久散佚此本乃明給事中安磐所搜輯共得奏疏十四篇附以錫所作箴序二篇本傳及墓誌銘二篇考錫所撰咸平集今尚有傳本凡是編所錄已具載集中磐蓋未見其書故復爲裒輯焦竑國史經籍志載錫奏議一卷與宋史不合蓋亦僅據此本也
</p>
<div class="section" id="title-9"><h2>
	范文正公奏議二卷書牘一卷范忠宣公奏議二卷<span class="jiazhu">浙江巡撫採進本</span>
</h2></div>
<p class="em2">
	明范惟一編惟一爲仲淹十六世孫官湖廣按察司僉事卷首題朱希周孫承恩文徵明陸師道同校前後無序跋止於文正奏議前載韓琦舊序一篇國朝康熙中范時崇巡撫廣東往來吳中再謁祠宇因捐貲命主奉孫能濬校刊能濬後序云舊本忠宣集二十卷獨缺奏議明嘉靖中世孫惟一視學兩浙復續編文正忠宣奏議書牘命嚴州守韓叔陽梓行即此本也按此本忠宣奏議其目錄標題編次前後與時崇本不合能濬後序中又云合家藏舊本細加校勘正其訛謬文集悉遵舊本摹刻而忠宣奏議則考趙忠定奏議標目而次第其年月分爲二卷其前此續刻附奏中有前後簡編斷續錯亂者稍爲序次而條分諸目以便稽考云云是重刻之本也多所校定然忠宣奏議實賴此爲初刻故别存其目不没其經始之勤焉
</p>
<div class="section" id="title-10"><h2>
	李忠定奏議六十九卷附錄九卷<span class="jiazhu">内府藏本</span>
</h2></div>
<p class="em2">
	宋李綱撰綱有建炎時政記已著錄案陳俊卿作綱梁溪集序稱其子秀之編其表章奏劄爲八十卷此本僅六十九卷已非秀之之舊卷末附錄一曰靖康傳信錄一曰建炎進退志一即建炎時政記共爲三卷第四卷以下皆綱所爲制詔表劄疑即宋史所云建炎制詔表劄集也俱已編入梁谿集中故僅存其目不複錄焉
</p>
<div class="section" id="title-11"><h2>
	朱子奏議十五卷<span class="jiazhu">兩江總督採進本</span>
</h2></div>
<p class="em2">
	明朱吾弼編吾弼字諧卿號密林高安人萬曆己丑進士官至南京太僕寺卿事迹具明史本傳是編皆自晦菴集中抄出凡章奏十卷書狀劄子五卷朱子文集已家弦戶誦此刻可謂屋下屋牀上牀矣
</p>
<div class="section" id="title-12"><h2>
	奏對錄一卷<span class="jiazhu">浙江巡撫採進本</span>
</h2></div>
<p class="em2">
	明楊士奇撰皆其正統初在内閣所上奏疏凡十九篇多關係軍國大計已載入東里別集中此其單行之本也
</p>
<div class="section" id="title-13"><h2>
	葉文莊奏疏四十卷<span class="jiazhu">浙江巡撫採進本</span>
</h2></div>
<p class="em2">
	明葉盛撰盛字與申崑山人正統乙丑進士官至吏部左侍郎諡文莊事迹具明史本傳盛初官兵科給事中有西垣奏草九卷出官山西參政協贊軍務有邊奏存稿七卷巡撫兩廣有兩廣奏草十六卷巡撫宣府有上谷奏草八卷其子淇初併水東稿開封紀行稿菉竹堂涇東稿合爲九十卷刻於衡州此本則崇禎辛未其六世孫重華所刊也
</p>
<div class="section" id="title-14"><h2>
	兩廣奏草十六卷<span class="jiazhu">江西巡撫採進本</span>
</h2></div>
<p class="em2">
	明葉盛撰已載入所著奏議中據卷首嘉靖辛亥張寰序稱盛著作頗多其子若孫已刻之家塾獨兩廣奏議未有刻本至是始續成之云云蓋初刻本自爲一帙後乃與他奏議合爲一編故又有此別行之本傳於世也
</p>
<div class="section" id="title-15"><h2>
	王介菴奏稿六卷<span class="jiazhu">兩淮鹽政採進本</span>
</h2></div>
<p class="em2">
	明王恕撰恕有玩易意見已著錄是編乃其官南京兵部尚書時所刻有成化乙巳程廷琪序又有陳公懋後序作於壬寅李東陽後序作於弘治壬子皆初刻也又有謝應徵序則嘉靖丁未揚州重刻所作又有程啟元序正德壬申三原重刻所作諸序皆不言篇數卷數程啟元序稱六卷亦據舊刻惟弘治壬戌楊循吉序稱東魯王公往使關中得疏草二百餘篇又稱以余之居部下授而使編魯魚譾勞得效刊正得八十六篇釐爲六卷云云然則此本循吉所定也其疏各以官標目始於大理寺次撫治荊襄次南京刑部次總理河道次南京戶部次巡撫雲南次前叅贊機務次巡撫南直隸次後參贊機務所謂參贊機務皆官南京時所兼非北京閣務也惟吏部諸疏不在編内後正德辛巳三原知縣王成章始益以吏部諸疏刻爲全帙然此本先出至今並行故仍存其目焉
</p>
<div class="section" id="title-16"><h2>
	晉溪奏議十四卷<span class="jiazhu">江蘇周厚堉家藏本</span>
</h2></div>
<p class="em2">
	明王瓊撰瓊字德華太原人成化丙戌進士官至吏部尚書諡恭襄事迹具明史本傳是書刊於嘉靖甲辰皆其官兵部尚書時所上故又名本兵敷奏分地爲卷首京畿次遼薊宣大三關次陝西延寧甘蕭次山東河南四川南畿兩浙湖廣次江南次閩粤雲貴又次則淸軍驛傳馬政而以雜行類終焉共十四卷明史藝文志作四卷殆刊板誤脫十字歟史稱正嘉間瓊與彭澤皆有才畧相中傷不已亦迭爲進退而瓊險忮公論尤不予楊廷和視草餘錄亦痛詆之蓋其才幹足稱而心術則不足道也
</p>
<div class="section" id="title-17"><h2>
	密勿稿三卷<span class="jiazhu">兩江總督採進本</span>
</h2></div>
<p class="em2">
	明毛紀撰紀字維之掖縣人成化丁未進士官至謹身殿大學士諡文簡事迹具明史本傳是編皆在内閣所進奏疏題本揭帖第一卷二十五首武宗北巡時作其請車駕還京諸疏皆在卷内二卷十四首武宗南征時作三卷十七首嘉靖初政時作皆紀歸田以後彚輯舊稿手自編定者也
</p>
<div class="section" id="title-18"><h2>
	辭榮錄一卷<span class="jiazhu">兩江總督採進本</span>
</h2></div>
<p class="em2">
	明毛紀撰紀自爲禮部侍郎至大學士凡有朝命必具疏陳辭合之得二十有六首每首各註年月其第一首乃正德七年壬申作而註曰壬午蓋刻本字訛也
</p>
<div class="section" id="title-19"><h2>
	毛襄懋奏議二十卷<span class="jiazhu">江西巡撫採進本</span>
</h2></div>
<p class="em2">
	明毛伯温撰伯温字汝厲吉水八正德戊辰進士官至僉都御史巡撫寧夏山西順天晉工部尚書改兵部尚書天啟初追諡襄懋事迹具明史本傳是集乃其歷任奏疏以一官爲一集凡臺中撫臺内臺總邊宫賓平南總憲樞垣八集其籌邊諸議頗詳悉當時利弊云
</p>
<div class="section" id="title-20"><h2>
	方改亭奏草<span class="jiazhu">無卷數　江蘇巡撫採進本</span>
</h2></div>
<p class="em2">
	明方鳳撰鳳字時鳴改亭其號也崑山人正德戊辰進士官至廣東提學僉事是編載奏議一十八首其兄鵬跋後云時鳴舊稿凡五十餘疏今散失止存此攷江南通志稱鳳當武宗時官御史屢諫巡幸胡世憲爲寧王宸濠所搆力辨其誣世宗初大禮議起尤力持正論頗著風裁然以其兄鵬附和張璁桂萼遂併其兄劾之又自劾以謝其兄則矯激已甚使其兄首倡邪說事關君父竟大義滅親可也考興王而伯孝宗其根柢在璁與萼其兄不過依阿其間破璁萼之局則鵬不攻自敗耳何必先操同室之戈乎卷首有王守仁題詞其詞凡近不類守仁他作其題名稱餘姚新建伯王守仁撰守仁之陋亦不應至此守仁於大禮一議不甚非張璁桂萼其稱大禮一疏力折姦諛尤不似守仁之語疑其後人假守仁之名以爲重也
</p>
<div class="section" id="title-21"><h2>
	石峯奏疏四卷<span class="jiazhu">直隸總督採進本</span>
</h2></div>
<p class="em2">
	明邵錫撰錫字天佑號石峯安州人正德戊辰進士官至右副都御史巡撫山東是集前三卷爲官御史給事中時所上奏疏後一卷爲官巡撫時所上奏疏錫立朝頗著風節武宗幸昌平疏請囘鑾議北征陳不可者十及駕出又偕同官遮道泣諫史不具載今諸疏並在集中尚可考見云
</p>
<div class="section" id="title-22"><h2>
	桂文襄奏議八卷<span class="jiazhu">江西巡撫採進本</span>
</h2></div>
<p class="em2">
	明桂萼撰萼字子實安仁人正德辛未進士嘉靖初以議禮驟貴官至吏部尚書武英殿大學士諡文襄事蹟具明史本傳是集冠以大禮疏按其初議但稱興獻帝曰皇考而別立廟於大内未及入廟稱宗如末流之甚其後何淵希旨遂請入興獻帝神主於太廟萼上請罷非議以全大禮疏斥爲破壞典章姦邪陷君云云則初意亦未甚決裂厥後希旨固寵循聲附和遂以數載之榮華博千秋之詬厲凡所建白均爲讀史者所厭觀矣衡以彰癉之公此集固在所必斥也
</p>
<div class="section" id="title-23"><h2>
	漕河奏議四卷<span class="jiazhu">浙江范懋柱家天一閣藏本</span>
</h2></div>
<p class="em2">
	明王以旂撰以旂字士招江寧人正德辛未進士官至兵部尚書總督三邊卒諡襄敏事迹具明史本傳當嘉靖時徐吕二洪水竭運船膠滯命以旂以兵部右侍郎兼僉都御史總理河漕踰年渠水通晉秩一等是編其督漕時題奏章疏前後無序跋亦無目錄不知爲完本否也
</p>
<div class="section" id="title-24"><h2>
	諫垣奏草四卷<span class="jiazhu">兩江總督採進本</span>
</h2></div>
<p class="em2">
	明毛憲撰憲字式之武進人正德辛未進士即於是年八月除刑科給事中至正德十三年二月以禮科給事中致仕前後在諫垣八年所上凡三十一疏前附鄉試策一篇憲別有古菴文集此其集外別行者也
</p>
<div class="section" id="title-25"><h2>
	夢虹奏議二卷<span class="jiazhu">江西巡撫採進本</span>
</h2></div>
<p class="em2">
	明鄧顯麒撰顯麒字文瑞奉新人夢虹其號也正德甲戌進士授行人司副時諸臣共諫南巡其疏稿爲顯麒所擬故再予廷杖謫國子監學正嘉靖初擢監察御史是集爲其子夷惠所編凡三十一篇有嘉靖甲寅李楨序後舊板漫漶其裔孫繍又重刊之前有凡例稱以事之大小時之先後改易舊次考顯麒以正德時諫疏得名其嘉靖講學疏不過循例陳言體同策論而此本乃列諫疏於講學疏後蓋明人以講學爲至榮故視爲第一大事取以冠編而不計其年月顚倒也卷首載一統志顯麒傳稱其劾戚畹陳萬言及論蔚州買木二事此本乃無其疏殆原稿散佚歟
</p>
<div class="section" id="title-26"><h2>
	桂洲奏議二十一卷<span class="jiazhu">安徽巡撫採進本</span>
</h2></div>
<p class="em2">
	明夏言撰言有南宫奏稿已著錄是編又益以諫垣所上分爲二十一卷乃言入閣之後巡撫江西副都御史王暐等所刊事在嘉靖十八年後暐以事獲罪主其獄者即言也言以論南北郊分祀受知世宗遂被擢用史稱其奏定典禮多可採者今核其所論實惟議禮一事有關典制沿革故錄其南宫奏稿而此集則別存其目焉
</p>
<div class="section" id="title-27"><h2>
	復套議二卷<span class="jiazhu">江蘇周厚堉家藏本</span>
</h2></div>
<p class="em2">
	明曾銑撰銑字子重江都人正德丁丑進士官至兵部侍郎總督陝西三邊軍務事迹具明史本傳嘉靖二十五年銑建議欲西自定邊營東至黃甫川千五百里築邊牆以禦剽掠並以河套諸部久爲中國患因上疏請復其地條八議以進嗣又與諸撫鎭條上方畧十八事此即其前後疏稿是時夏言主銑議後卒以此爲嚴嵩所搆言及銑倂棄市王肯堂鬱岡齋筆麈云徐階門客吕生者段人亡命河套中三年盡得其山川之險易城堡之虛實因悉繪爲圖謂其地不難於攻而難於守於是併調畫守禦之策若干條挾以說總督曾銑銑聞而深信之遂以白夏言云云則銧諸奏蓋皆據吕生目睹之說也
</p>
<div class="section" id="title-28"><h2>
	奏對稿十二卷<span class="jiazhu">江蘇巡撫採進本</span>
</h2></div>
<p class="em2">
	明張孚敬撰孚敬奏疏皆附載所撰諭對錄中以篇帙繁重萬曆中巡按浙江御史楊鶴選爲此本視原集汰三之二第十二卷附刻序文十九篇蓋刪繁舉要以便流傳然李綱奏議六十九卷爲世所貴不病其多而難讀也田錫奏議一卷爲世所貴亦非取其少而易竟也
</p>
<div class="section" id="title-29"><h2>
	督撫經略疏八卷<span class="jiazhu">浙江巡撫採進本</span>
</h2></div>
<p class="em2">
	明李遂撰遂字邦良號克齋豐城人嘉靖丙戌進士官至南京參贊機務兵部尚書諡襄敏事迹具明史本傳是編乃其以右僉都御史巡撫鳳陽四府時奏疏起嘉靖三十六年至三十八年遷秩還京因裒輯成帙史稱遂官巡撫時淮陽三中倭歲復大水且日役民輓大木輸京帥遂請餉增兵恤民節用次第畫戰守計劉景韶序亦稱其時值凋敝之秋獨以急病厚生爲念請蠲恤之疏不下數十章今觀集中請恤疏止敷篇餘習言倭寇事序弁書前不應顯相矛盾或有所刪汰歟
</p>
<div class="section" id="title-30"><h2>
	前川奏疏二卷<span class="jiazhu">江西巡撫採進本</span>
</h2></div>
<p class="em2">
	明曾忭撰忭號前川泰和人嘉靖丙戌進士官至兵科都給事中千頃堂書目載前川奏疏二卷與此本合其作曹忭則以字形相近而訛也忭明史無傳惟劉源清傳附載其申救源淸下詔獄事其疏今在集中然疏中陳處置大同事宜頗詳申救源淸特其中之一事則未審爲史文之畧爲其後人有所潤色也卷末有跋不署名氏核其語意似忭族人所作稱忭叔監察御史翀嘉靖乙未亦以劾汪鋐廷杖死泰和東門内有叔姪諫臣坊即爲翀忭所建云
</p>
<div class="section" id="title-31"><h2>
	本兵疏議二十四卷<span class="jiazhu">江西巡撫採進本</span>
</h2></div>
<p class="em2">
	明楊博撰博宇惟約蒲州人嘉靖己丑進士官至吏部尚書諡襄毅事迹具明史本傳此集爲其子士俊所編始嘉靖三十四年迄隆慶六年皆博爲兵部尚書時所上是時倭寇亂於南譜達佼於北請餉請兵羽檄旁午故案牘之繁至於如是考本傳稱博於肅州奏金塔之功薊鎭著馬蘭之績大同有牛心之捷西北兵機爲所素習宜其言之頗悉然當時倭患之不熄由經畧内倚權相顚倒是非博身居本兵不能紏趙文華之姦辨張經之枉其依違牽就抑亦不無可議矣
</p>
<div class="section" id="title-32"><h2>
	臺省疏稿八卷<span class="jiazhu">江西巡撫採進本</span>
</h2></div>
<p class="em2">
	明張瀚撰瀚字元洲仁和人嘉靖乙未進士官至吏部尚書諡恭懿事迹具明史本傳是集分門編次一卷曰賀謝類二卷三卷曰前後關巾類四五卷曰漕運類六卷七卷八卷曰兩廣類成當時案牘之文
</p>
<div class="section" id="title-33"><h2>
	平倭四疏三卷<span class="jiazhu">浙江鄭大節家藏本</span>
</h2></div>
<p class="em2">
	明章煥撰煥字揚華一字荗實長洲人嘉靖戊戌進士官至督理南京倉儲右副都御史煥初由刑部主事改吏部擢南京太僕寺卿值倭犯兩浙諸郡乃上平倭疏凡十二策及轉光祿寺卿復上安攘八事旋擢右僉都御史巡撫福建又陳明職守授成算二疏前後四疏皆爲倭事而發此本乃嘉靖己未煥由河南巡撫拜督漕之命將去汴時周藩鎭國中尉睦㮮爲序而刻之者也
</p>
<div class="section" id="title-34"><h2>
	南宫奏牘二卷<span class="jiazhu">安徽巡撫採進本</span>
</h2></div>
<p class="em2">
	明高拱撰拱有春秋正旨已著錄嘉靖壬戌拱爲禮部左侍郎改吏部進禮部尚書召入直廬皆在一年之中自序云視篆南宫未久故奏牘無多然一二有關處分者皆自屬草故特存之云
</p>
<div class="section" id="title-35"><h2>
	綸扉内稿一卷外稿一卷<span class="jiazhu">安徽巡撫探進本</span>
</h2></div>
<p class="em2">
	明高拱撰拱於嘉靖丙寅入閣隆慶丁卯罷己巳復召還是編乃其先後在閣時疏稿也前有自序稱内閣有關機密人不與知者不敢惟言外事及辭免諸疏則存之云
</p>
<div class="section" id="title-36"><h2>
	掌銓題稿十四卷<span class="jiazhu">安徽巡撫採進本</span>
</h2></div>
<p class="em2">
	明高拱撰拱於隆慶己巳復召入内閣兼掌吏部事者凡二年是編皆其疏稿也史稱拱在吏部欲遍識人材授諸司以籍使署賢否誌爵里姓氏月要而歲會之倉卒舉用無不得人蓋其才固有足取者矣
</p>
<div class="section" id="title-37"><h2>
	獻忱集二卷<span class="jiazhu">安徽巡撫採進本</span>
</h2></div>
<p class="em2">
	明高拱撰所載皆賀謝奏疏自序云國制廷臣賀謝皆無疏近歲章奏寖盛節賀無俟言凡有瑞應必疏賀而大僚遷官及有譴有賜無不疏謝者乃次第成帙名獻忱集明史藝文志作五卷豐先有别行之本五卷後編入文集乃刪併爲二卷耶
</p>
<div class="section" id="title-38"><h2>
	奏疏輯畧一卷<span class="jiazhu">兩江總督採進本</span>
</h2></div>
<p class="em2">
	明董傳策撰傳策字原漢上海人嘉靖庚戌進士授刑部主事以疏劾嚴嵩謫戍南寧隆慶初復故官萬曆初官至南京禮部右侍郎事迹具明史本傳是編有其弟傳文識後云伯子由常博至右宗伯疏草半逸今輯梓者寥寥十餘疏耳考傳策始以論嚴嵩欺君誤國遣戍南寧乃其生平大節宜以弁集而乃冠極陳時政疏實則未上之痛附錄之尚爲空言鬻直况首列乎此則編次之失也
</p>
<div class="section" id="title-39"><h2>
	粤西疏稿三卷<span class="jiazhu">浙江巡撫採進本</span>
</h2></div>
<p class="em2">
	明吳文華撰文華字子彬連江人嘉靖丙辰進士官至南京兵部尚書諡襄惠事迹附見明史鄒應龍傳此集乃其巡撫廣西時所上諸疏凡二十一首葉向高作文華濟美堂集序稱其督粤東西所削平林箐巨憝累世爲患害者不可勝紀今集中敘報雕勦人員疏地方賊情疏勦平上下四屯疏勦平北山等處地方疏題報地方賊情疏皆其事也然史稱河池咘咳北三猺未爲逆總督凌雲翼喜事殺戮甚慘得廕襲文華亦受賞遷戶部侍郎則向高所云不免有所文飾矣
</p>
<div class="section" id="title-40"><h2>
	留都疏稿一卷<span class="jiazhu">浙江巡撫採進本</span>
</h2></div>
<p class="em2">
	明吳交華撰文華於萬曆十五年任南京工都尚書十六年進兵部尚書旋以病乞歸此其兩年之中所上諸疏凡十一首謝恩者三乞休者二爲人請廕者一其四皆營伍常事惟乞誅内監張鯨一疏尚見風力云
</p>
<div class="section" id="title-41"><h2>
	存笥錄一卷<span class="jiazhu">江西巡撫採進本</span>
</h2></div>
<p class="em2">
	明張檟撰檟字叔養號心吾江西新城人嘉靖已未進士官至南京工部右侍郎事迹附見明史鄒應龍傳是編乃其曾孫道登所刻首載誥勅末錄墓碑誌銘所載檟文惟奏疏六篇而已一爲救論嚴嵩言官吳時來一復召上論三事一薦王世貞一薦石星一劾内監滕祥一劾大學士高拱卷首標題之下側注摘要二字蓋非完本也
</p>
<div class="section" id="title-42"><h2>
	王文肅奏草二十三卷<span class="jiazhu">江蘇巡撫採進本</span>
</h2></div>
<p class="em2">
	明王錫爵撰錫爵字元馭號荆石太倉人嘉靖壬戌進士官至建極殿大學士諡文肅事迹具明史本傳是集乃其綸扉進御之詞自萬曆十三年訖三十八年以歲月先後編次其子衡所輯其孫時敏所刊也
</p>
<div class="section" id="title-43"><h2>
	小司馬奏草六卷<span class="jiazhu">兩江總督採進本</span>
</h2></div>
<p class="em2">
	明項篤壽撰篤壽字子長秀水人嘉靖壬戌進士官至兵部郎中是編即篤壽官兵部時議覆内外陳奏之文凡駕部稿一卷職方稿五卷其曰小司馬者蓋取周禮夏官之屬然明無此職以古名題後世之奏牘似有據而實不典也
</p>
<div class="section" id="title-44"><h2>
	冲菴撫遼奏議二十卷督撫奏議八卷<span class="jiazhu">江蘇周厚堉家藏本</span>
</h2></div>
<p class="em2">
	明顧養謙撰養謙字益卿南通州人嘉靖乙丑進士官至戶部侍郎總督薊遼兼經畧以議倭封貢事被劾去撫遼奏議乃巡撫遼東時所上凡九十餘疏督撫奏議乃總督薊遼時所上凡三十餘疏
</p>
<div class="section" id="title-45"><h2>
	敬事草十九卷<span class="jiazhu">山西巡撫採進本</span>
</h2></div>
<p class="em2">
	明沈一貫撰一貫有易學已著錄是書乃其歷官所上奏疏揭帖始於萬曆四年正月初充講官迄於三十四年七月以大學士乞休一貫當國頗爲淸議所不滿如明史本傳所載楚獄妖書二案所不待言即京察一事集中深自辨白然終無以解免於物論也本傳稱一貫位至建極殿大學士據此編所書銜名乃中極殿蓋史家偶異詞云
</p>
<div class="section" id="title-46"><h2>
	内閣奏題稿十卷<span class="jiazhu">浙江巡撫採進本</span>
</h2></div>
<p class="em2">
	明趙志臯撰志臯字汝邁蘭谿人隆慶戊辰進士官至建極殿大學士諡文懿事迹具明史本傳史稱志臯身在牀褥於罷礦建儲諸大政數力疾草疏争在告四年疏八十餘上此本乃其在内閣十年之奏稿於萬曆二十八年手自編定者也明史藝文志作十六卷與此本卷數不合殆志臯尚有他奏議明史總舉其數歟
</p>
<div class="section" id="title-47"><h2>
	王文端奏疏四卷<span class="jiazhu">兩江總督採進本</span>
</h2></div>
<p class="em2">
	明王家屏撰家屏字仲伯山西山陰人隆慶戊辰進士官至東閣大學士諡文端事迹具明史本傳家屏輔政在萬曆中年奏疏多爲冊儲之事餘皆申謝之詞本傳稱其柄國僅半載而去朝野惜之閱八年儲位始定遣官存問賫金幣羊酒是編終以此篇明其志也諸疏已載入所著文端集此蓋初出别行之本日錄作二卷而書實四卷蓋目錄之誤其編校亦可謂疎矣
</p>
<div class="section" id="title-48"><h2>
	奏議二卷<span class="jiazhu">江西巡撫採進本</span>
</h2></div>
<p class="em2">
	明李頤撰頤字維貞號及泉餘干人隆慶戊辰進士官至總督河漕都察院右都御史兼工部侍郎事蹟具明史本傳是編皆其歷官時所上奏疏與明史相合獻徵錄載頤行狀稱奏議十卷今止二卷乃國朝段藻所重刊末附重建儒學祭器庫記一首而以誌傳行狀制誥及諭祭勅葬文冠於卷首
</p>
<div class="section" id="title-49"><h2>
	掖垣題稿三卷<span class="jiazhu">刑部員外郎顧葵家藏本</span>
</h2></div>
<p class="em2">
	明顧九思撰九思字與睿長洲人隆慶辛未進士官至通政司右通政是編皆其爲給事中時所上奏疏在戶科者一在禮科者十三在兵科者二十其間如持宗藩之冒封劾邊將之驕詐皆具有風節江南通志亦謂其條奏多關切軍國大計時咸推其讜值云
</p>
<div class="section" id="title-50"><h2>
	諫垣疏稿四卷<span class="jiazhu">兩江總督採進本</span>
</h2></div>
<p class="em2">
	明姚學閔撰學閔字順山武陵人隆慶辛未進士由知縣歷官禮刑兵三科給事中嘗一視京營一閱宣大山西邊務以其前後奏疏彚爲此編卷首有陳所藴序稱當時不察有以枌榆故相爲口實者今疏稿具在有一左袒相君語乎又有其門人吳中明序亦云先生當柄國時世或蘄爲同而能不爲同迨其後也世或蘄爲異而能不爲異蓋學閔官諫垣時在萬曆初正其鄉人張居正獨相之日故二人並爲辨别心迹云
</p>
<div class="section" id="title-51"><h2>
	海防奏議四卷<span class="jiazhu">江蘇周厚堉家藏本</span>
</h2></div>
<p class="em2">
	明萬世德撰世德山西偏頭千戶所人隆慶辛未進士歷官右都御史總督薊遼萬曆二十五年倭冦朝鮮議設海防巡撫以世德爲都察院僉都御史管理天津豋萊旅順等處海務至二十六年改世德經理朝鮮而以汪應蛟爲代是編所載自二十五年九月至二十六年六月一年之中條上一切海防事宜凡爲疏四十八篇
</p>
<div class="section" id="title-52"><h2>
	河治奏疏四卷<span class="jiazhu">直隸總督採進本</span>
</h2></div>
<p class="em2">
	朋李化龍撰化龍有平播全書已著錄是編奏疏乃萬曆三十一年化龍以工部右侍郎總督河道時所上時黃河橫决化龍逼行淮徐得泇河遺迹乃奏請疏鑿凡開二百六十丈工訖而爲流沙所阻化龍持之益力復改鑿嵎頭一路運道遂通故此編於泇河事最爲注意言之尤爲懇切云
</p>
<div class="section" id="title-53"><h2>
	黃門集三卷<span class="jiazhu">浙江巡撫採進本</span>
</h2></div>
<p class="em2">
	明陳與郊撰與郊有檀弓集註已著錄是集爲其奉常佚稿之第二種皆其爲給事中時奏疏與郊黨附大學士申時行王錫爵其論大峪壽宫事詆李植江東之其疏今載集中明史萬國欽傳又載給事中李春開劾趙南星張士昌與郊助之亦以二人皆政府私人也
</p>
<div class="section" id="title-54"><h2>
	奏疏遺稿<span class="jiazhu">無卷數　江蘇巡撫採進本</span>
</h2></div>
<p class="em2">
	明吳達可撰達可字安節宜興人萬曆丁丑進士官至通政司左通政是集爲其孫洪裕等所編分西臺冏寺勲寺銀臺四類詞氣頗多率易惟官御史時劾兵部尚書田樂等一疏頗爲切直疏中極數樂子爾耕開門納賄之罪爾耕即後以世蔭官錦衣黨附魏忠賢鍛鍊楊漣左光斗諸人流毒天下者也達可可云先見矣
</p>
<div class="section" id="title-55"><h2>
	周中丞疏稿十六卷<span class="jiazhu">江西巡撫採進本</span>
</h2></div>
<p class="em2">
	明周孔教撰孔數字明行臨川人萬曆庚辰進士官至右都御史總理河道是集凡西臺疏稿二卷中州疏稿五卷江南疏稿九卷其西臺疏内極論趙志臯石星等封日本棄朝鮮之非江南疏内停織造止加浱及丁未救荒諸疏尤具見風力其餘則案牘之文爲多據趙南星序此集乃孔教由應天巡撫遷總理河道時所刊其時吳中士民請留孔教言者劾爲孔教隂使之孔教由此去國乃裒刊平日之疏使南星序之而顧憲成高攀龍亦爲之序三人皆一代名臣所言當不假借然當嫌疑交起之際而急刻疏稿以自表日相激薄黨禍遂成是則東林諸人負氣求勝之過難盡委諸命數也
</p>
<div class="section" id="title-56"><h2>
	青瑣藎言二卷<span class="jiazhu">江西巡撫採進本</span>
</h2></div>
<p class="em2">
	明楊東明撰東明字啟昧<span class="jiazhu">案明史作字啟修</span>號晉安虞城人萬曆庚辰進士官至刑部右侍郎事迹附見明史王紀傳東明爲禮科給事中時正當萬曆間朝政紕繆東明多所建自如停逮譚一召安希范及東事播事諸疏持論頗正而不激後卒以抗論被斥家居二十六年因彚其前後疏稿爲一集寧陵喬允序之允亦嘗官御史與東明同以言罷者也
</p>
<div class="section" id="title-57"><h2>
	掖垣諫草五卷<span class="jiazhu">兩江總督採進本</span>
</h2></div>
<p class="em2">
	明張貞觀撰貞觀字惟誠别號惺宇沛縣人萬曆癸未進士官至禮科給事中萬曆甲午以請皇長子出閣講讀罷職爲民此其歷年疏草也凡在兵垣者二卷工垣者一卷禮垣者二卷
</p>
<div class="section" id="title-58"><h2>
	蘭臺奏疏<span class="jiazhu">無卷數　直隸總督採進本</span>
</h2></div>
<p class="em2">
	明馬從聘撰從聘有四禮輯疑已著錄是集爲從聘所自編凡二十六疏前有自序稱萬曆戊戌題於兩淮公署蓋其爲江西道御史出理鹽課時所刊也
</p>
<div class="section" id="title-59"><h2>
	畿南奏議六卷<span class="jiazhu">山西巡撫採進本</span>
</h2></div>
<p class="em2">
	明王紀撰紀字惟理號憲葵芮城人萬曆己丑進士官至刑部尚書事蹟具明史本傳此其自萬曆四十一年至四十五年巡撫保定時所上奏疏也於閭閭災病言頗詳盡史亦稱其居四年部内大治云
</p>
<div class="section" id="title-60"><h2>
	楊全甫諫草四卷<span class="jiazhu">山西巡撫採進本</span>
</h2></div>
<p class="em2">
	明楊天民撰天民號全甫山西太平人萬曆己丑進士官至禮科右給事中降永從縣典史後贈光祿寺少卿事蹟具明史本傳天民在諫垣敢於言事建儲之疏至十二上卒以是謫死其鄉人爲梓先後疏稿共成四卷後附贈官制及諭祭文贈官在天啟二年九月諭祭在三年十月而卷首許維新序作於天啟元年十一月已有臺臣請加䘏錄之語蓋奏請在前得允在後耳
</p>
<div class="section" id="title-61"><h2>
	督蜀疏草十二卷<span class="jiazhu">浙江巡撫採進本</span>
</h2></div>
<p class="em2">
	明朱燮元撰爕元字懋和浙江山隂人萬曆壬辰進士歷官兵部尚書總督四川貴州軍務晉左柱國少師諡襄毅事跡具明史本傳燮元久膺閫寄歷樹邊功威望著於西南史稱其治事明果軍書絡繹不假手幕佐此編乃其總督四川時經理苗疆事宜及舉劾僚屬諸疏其曾孫人龍校刻者也
</p>
<div class="section" id="title-62"><h2>
	朱襄毅疏草十二卷<span class="jiazhu">浙江巡無採進本</span>
</h2></div>
<p class="em2">
	明朱燮元撰是書皆其總督雲貴時論平定諸苗奏疏與督蜀諸疏始末均具明史本傳中其事蹟委曲年月先後則較史爲詳
</p>
<div class="section" id="title-63"><h2>
	朱少師奏疏八卷<span class="jiazhu">兩江總督採進本</span>
</h2></div>
<p class="em2">
	明朱燮元撰此編爲其曾孫世衛所重刊冠以倪元璐所撰行狀及劉宗周所撰墓誌銘末有世衛跋稱燮元奏疏原鐫成二十四卷<span class="jiazhu">案此即以督蜀疏草十二卷朱襄毅疏草十二卷合而計之非别有二十四卷之本</span>以板留家塾又别抄一百三十餘疏合蜀事紀畧共爲一帙其蜀中疏草刪爲四卷黔中疏草刪爲三卷蜀事紀畧又自爲一卷冠於蜀中疏草之前
</p>
<div class="section" id="title-64"><h2>
	留垣奏議四卷<span class="jiazhu">福建巡撫採進本</span>
</h2></div>
<p class="em2">
	明黃起龍撰起龍字應興號雨石莆田人萬曆戊戌進士官至南京吏科給事中是編爲起龍所自刊分十六類曰儲講曰藩封曰國典曰聖政曰修省曰賑恤曰糧儲曰錢法曰財用曰諡典曰起廢曰用人曰考選曰糾邪曰時事曰請告共計疏三十六首而以戶部議覆三疏附其後曰留垣奏議者以當時稱南京爲留都也
</p>
<div class="section" id="title-65"><h2>
	留垣疏草<span class="jiazhu">無卷數　兩江總督採進本</span>
</h2></div>
<p class="em2">
	明黃建中撰建中字良輔揚州興化人萬曆戊戌進士官至南京戶科給事中是集凡疏二十四篇其中若論舊撫疏劾李三才論救劉光復原爲自救考明史李三才傳稱光復坐事下獄三才陽請釋之則與建中疏意相符而建中疏劾之事則不見於三才傳中此疏實可以補其闕又若惡監狂逞疏劾稅璫高寀尤見風力至於按臣輕去疏劾應天巡按御史荆養喬而申理熊廷弼考明史廷弼督學南畿嚴明有聲以杖死諸生事與荆養喬相訐奏養喬投劾去廷弼亦聽勘不及詳其始末據定陵註畧則湯賓尹奪人聘妻逼貞女自盡諸生芮應元等不平而嗚之官廷弼爲賓尹所取士因杖應元殺之其事曲在廷弼建中此疏顚倒是非實甚建中明史無傳江南通志載其初授南陽府推官下車即置姦掾於法邑令餽金笞其使令解綬去爲給事中時遇事敢言中内計罷去則其人非附宣黨者殆一時意見之偏耶
</p>
<div class="section" id="title-66"><h2>
	湖湘五畧十卷<span class="jiazhu">浙江巡撫採進木</span>
</h2></div>
<p class="em2">
	明錢春撰春字梅谷武進人萬曆甲辰進士官至戶部尚書事跡附見明史錢一本傳萬曆四十年春以監察御史巡按湖廣至四十二年代還因輯其在官時所作章疏文移彚爲此編凡疏畧三卷牘畧一卷檄畧二卷詳畧二卷讞畧二卷大都案牘之文其中請釋滿朝薦一疏自言當時具草未上而亦載之編中殆與董傳策刻極陳時政一疏其事等矣
</p>
<div class="section" id="title-67"><h2>
	兵垣奏疏一卷<span class="jiazhu">陝西巡撫採進本</span>
</h2></div>
<p class="em2">
	明劉懋撰懋字養中别號渭溪臨潼人萬曆癸丑進士官至兵科紿事中是集凡奏疏十二篇案平宼志稱崇禎元年紿事中劉懋御史毛羽徤請裁驛站以足國用非敕使不得給郵符歲省費無算謂蘓驛累也而燕趙秦晉輪蹄孔道游手之民多仰食驛糈至是益無賴又歲儉無所得食遂羣聚爲盗云云考天崇之間政亂而民困重以饑歲即不裁驛站亦必亂未可專以咎二人况天下之驛皆裁而亂獨起於秦是亦不由裁驛之明徵矣平寇志又載懋崇禎三年論流寇二疏於當日情形極切而此集佚之則不知其何故也
</p>
<div class="section" id="title-68"><h2>
	吳侍御奏疏一卷<span class="jiazhu">山西巡撫採進本</span>
</h2></div>
<p class="em2">
	明吳玉撰玉壽陽人天啟壬戌進士官至河南布政司參議此編乃其崇禎初官廣西道監察御史時所上之疏凡十篇劾魏忠賢餘黨者三劾輔臣者二劾本兵者三淸釐國用者一其末一篇則懇辭加銜者也
</p>
<div class="section" id="title-69"><h2>
	按晉疏草<span class="jiazhu">無卷數　兩江總督採進本</span>
</h2></div>
<p class="em2">
	不著撰人名氏亦無卷次目錄惟分四巨冊皆明崇禎五年六年奏疏每篇首署巡按山西監察御史李而不書其名末各載所奉諭旨疑皆當時胥吏抄錄副本未經重繕者案山西通志崇禎間巡按御史有李嵩者棗强人畿輔通志載嵩字影石天啟壬戌進士官至布政使是此書即嵩按晉時疏稿也時流賊勢已猖獗故疏中言兵事者十之八九其五年八月急請移兵厚餉一疏稱寧武兵驕而狡一遇大敵非鼓譟即脫逃標營兵悍而猾經過地方橫索如虎避盗如鼠即有一二守法者又遲迴不用命明季軍政敝壊至此固不待獻闖並熾而亡徵先見矣
</p>
<div class="section" id="title-70"><h2>
	治河奏疏二卷<span class="jiazhu">侍講劉亨地家藏本</span>
</h2></div>
<p class="em2">
	明周堪賡撰堪賡字仲聲號五峯寧鄉人天啟乙丑進士官至工部侍郎集中有崇禎十六年十二月陞南京戶部尚書乞賜骸骨疏三藩紀事本末亦載福王時起用戶部尚書周堪賡以疾不赴則堪賡雖未南京任事實以尚書歸里也明史河渠志載崇禎十五年流賊決河灌城民盡溺死總河侍郎黃希憲以身居濟寧不能攝汴請特設重臣督理命工部侍郎周堪賡督修汴河此治河奏疏蓋即是時所上然史載十六年六月堪賡言河之大勢盡歸于東運道已通陵園無恙疏甫上決口再潰帝趣鳩工未奏績而明亡云云而集中有十六年十二月汴工築塞已完歲修防守宜豫一疏與史不符未詳何故也
</p>
<div class="section" id="title-71"><h2>
	眞定奏疏一卷附刻一卷<span class="jiazhu">陝西巡撫採進本</span>
</h2></div>
<p class="em2">
	明衛楨固撰楨固號紫嵐韓城人崇禎甲戌進士歷官雲南道監察御史此乃其巡按眞定時所上疏稿也凡二十六篇其論劾白廣恩淫掠及領兵官潘鳯閣擅責縣官諸疏明季軍政之不修可以概見一二其子執蒲跋而刻之執蒲字禹濤國朝順治辛丑進士官至左都御史其初授監察時適亦得雲南道遂以己疏一冊附劾其後
</p>
<div class="section" id="title-72"><h2>
	文襄奏疏十五卷附年譜一卷<span class="jiazhu">山東巡撫採進本</span>
</h2></div>
<p class="em2">
	國朝李之芳撰之芳字鄴園武定人順治丁亥進士官至文華殿大學士諡文襄是編奏疏前十一卷爲總督浙江時所上又臺諫集二卷爲監察御史時所上康熙甲申耿精忠之變經理征勦疏稿亦具載集中末附年譜一卷淄川唐夢賚所編也
</p>
<div class="section" id="title-73"><h2>
	郝恭定集五卷<span class="jiazhu">直隸總督採進本</span>
</h2></div>
<p class="em2">
	國朝郝惟訥撰惟訥字敏公霸州人順治丁亥進士官至吏部尚書此集凡都察院奏疏八篇刑部奏疏四篇禮部奏疏一篇戶部奏疏九篇吏部奏疏六篇其禮部請行釋奠疏戶部稅銀欵目疏皆註疏存部案字蓋當時同官公議而惟訥具草故仍刻之私集也
</p>
<div class="section" id="title-74"><h2>
	淸忠堂奏疏<span class="jiazhu">無卷數　江蘓周厚堉家藏本</span>
</h2></div>
<p class="em2">
	國朝朱弘祚撰弘祚字徽䕃高唐人是編乃其官廣東巡撫時奏疏始於康熙二十六年十二月終於三十一年八月凡七十五篇前有梁佩蘭序稱其在粤五年凡上一百六十有五疏則此刻亦選擇而存之者也
</p>
<div class="section" id="title-75"><h2>
	西臺奏議一卷京兆奏議一卷附曲徙錄一卷<span class="jiazhu">陝西巡撫採進本</span>
</h2></div>
<p class="em2">
	國朝楊素藴撰素藴字筠湄宜君人順治壬辰進士官至湖廣巡撫西臺奏議其爲四川道監察御史時所上京兆奏議其官順天府尹時所上曲徙錄則東明劉祚昌集其劾奏吳三桂疏及謫官復起始末也然三桂逆姬一形素藴即邀擢用未可謂之曲突徙薪無恩澤也祚冒之命名亦不思之甚矣
</p>
<div class="section" id="title-76"><h2>
	大觀堂文集三卷<span class="jiazhu">浙江巡撫採進本</span>
</h2></div>
<p class="em2">
	國朝余縉撰縉字仲紳號浣公諸曁人順治壬辰進士官至河南道監察御史是集即其官御史時所上諸疏凡四十三篇其外官告病諸疏皆縉私擬未上之稿未嘗見之施行不當一例附入也
</p>
<div class="section" id="title-77"><h2>
	疏稿一卷<span class="jiazhu">兩江總督採進本</span>
</h2></div>
<p class="em2">
	國朝胡文學撰文學字卜言鄞縣人順治壬辰進士官至福建道監察御史此即爲御史時題奏之稿自順治十七年起至康熙元年巡視兩淮鹽政止凡十六篇
</p>
<div class="section" id="title-78"><h2>
	存菴奏疏<span class="jiazhu">無卷數　江蘓巡撫採進本</span>
</h2></div>
<p class="em2">
	國朝徐越撰越字山琢山陽人順治壬辰進士官至監察御史遷兵部督捕左理事官仍留御史之任是集皆其所上奏疏自順治十七年至康熙十二年止凡五十四篇皆具年月併恭載諭旨江南通志稱其在臺十有三年所條奏皆有關時政之大者言漕河事先後凡十六疏歷陳淮黃分合變遷及兩河衝決狀尤悉
</p>
<div class="section" id="title-79"><h2>
	楊黃門奏疏<span class="jiazhu">無卷數　浙江巡撫採進本</span>
</h2></div>
<p class="em2">
	國朝楊雍建撰雍建字自西一字以齋海寧人順治乙未進士官至兵部侍郎此編乃其官給事中時所上奏疏故以黃門爲名前有康熙元年胡兆龍序謂雍建壬寅假歸梓其前後疏章三十餘篇又自序云歷吏禮兵刑四垣章凡三十餘上今卷内實五十一篇末四篇稱西臺奏議蓋康熙十八年官左副都御史時也目錄後有自識云余以内陞復入垣署章奏及西臺諸疏原稿散失無存賴吾姪存理中發留心蒐輯得以續梓然則此所載者蓋合前後所刻通爲一編矣
</p>
<div class="section" id="title-80"><h2>
	撫黔奏疏八卷<span class="jiazhu">浙江巡撫採進本</span>
</h2></div>
<p class="em2">
	國朝楊雍建撰雍建自康熙十八年巡撫貴州凡在任六年内陞兵部侍郎閱一年有餘告請終養是編合載貴州及兵部奏疏共五百四十一篇
</p>
<div class="section" id="title-81"><h2>
	于山奏牘七卷附詩詞一卷<span class="jiazhu">江蘓周厚堉家藏本</span>
</h2></div>
<p class="em2">
	國朝于成龍撰成龍字北溟永寧人前明拔貢生入國朝授廣西羅城縣知縣官至湖廣總督此集刊於康熙癸亥自卷一至卷七皆載其歷任所上奏疏及詳文牌示並一時同官往來書牘第八卷則詩詞而終之以制藝一首其後政書之刻即因此本而增損之此編盖猶其初稿至於詩詞本非所長制藝一首尤不入格亦不如政書之刊除潔淨也
</p>
<div class="section" id="title-82"><h2>
	平岳疏議一卷平海疏議一卷附平海咨文一卷師中小札一卷<span class="jiazhu">山西巡撫採進本</span>
</h2></div>
<p class="em2">
	國朝萬正色撰正色號中庵晉江人康熙十三年正色以岳州水師總兵官征吳三桂累立戰功平岳疏議作於是時尋提督福建水師同總督姚啟聖平海壇及金厦兩島平海疏議及咨文作於是時小札亦是時師中作也
</p>
<div class="section" id="title-83"><h2>
	督漕疏草二十二卷<span class="jiazhu">山東巡撫採進本</span>
</h2></div>
<p class="em2">
	國朝董訥撰訥字兹重號黙菴平原人康熙丁未進士官至江南總督是編乃其督理漕河時所上疏草皆吏牘之文
</p>
<div class="section" id="title-84"><h2>
	奏議稿<span class="jiazhu">無卷數　江西巡撫採進本</span>
</h2></div>
<p class="em2">
	國朝江蘩撰蘩有四譯館考已著錄是編冠以康熙二十五年蘩由靈寶縣知縣擢御史時御試策二道次爲陝西道御史時疏三篇次爲巡視東城時疏二篇次爲協理江西道時疏三篇次爲巡視北城時疏一篇次爲巡視長蘆鹽課時疏三篇次爲掌山東道時疏一篇掌京畿道時疏一篇
</p>
<div class="section" id="title-85"><h2>
	撫豫宣化錄四卷<span class="jiazhu">內府藏本</span>
</h2></div>
<p class="em2">
	國朝田文鏡撰文鏡正黃旗漢軍官至河東總督諡端肅是編乃文鏡官河南巡撫時奏疏一卷條奏一卷文移一卷告示一卷內文移又分一子卷均始於雍正二年七月迄五年九月惟告示迄於五年正月前有河南布政司費金按察使彭惟新分守開歸河道楊夢琰河務兵備道祝兆鵬分守河北兵備道朱藻分巡南汝光道孫蘭芬會請刊刻詳文一道及文鏡批詞
</p>
<div class="section" id="title-86"><h2>
	河防疏畧二十卷<span class="jiazhu">兩淮馬裕家藏本</span>
</h2></div>
<p class="em2">
	國朝朱之錫撰之錫字孟九號梅麓義烏人康熙壬辰進士官至兵部尚書都察院右副都御史總督河道是編即其治河奏稿也<span class="jiazhu">以上專集</span>
</p>
<div class="section" id="title-87"><h2>
	赤城論諫錄十卷<span class="jiazhu">浙江巡撫採進本</span>
</h2></div>
<p class="em2">
	明謝鐸黃孔昭同編鐸字鳴治天順甲申進士官至禮部侍郎兼國子監祭酒諡文肅孔昭字世顯天順庚辰進士官至工部侍郎諡文毅事迹具明史本傳二人皆天台人是編裒其鄕先輩奏議自南宋至明初凡十四人文六十六篇又吳芾葉夢鼎二人在宋末亦以言事著稱而奏稿不可復得亦附名於後畧載其出處行事以存其人焉
</p>
<div class="section" id="title-88"><h2>
	大儒奏議六卷<span class="jiazhu">江蘓巡撫採進本</span>
</h2></div>
<p class="em2">
	明邵寶撰寶有左觿已著錄是書取宋二程子及朱子奏議彚抄成帙蓋寶督學江西時所刊然三子以道學傳不以經濟見也
</p>
<div class="section" id="title-89"><h2>
	右編四十卷<span class="jiazhu">直隷總督採進本</span>
</h2></div>
<p class="em2">
	明唐順之編順之有廣右戰功錄已著錄是編所錄皆歷代名臣議事之文凡分二十一門九十子目古來崇論宏議切於事情可資法戒者菁華畧備其日右編者取右史記言之義也然其稿未定而順之殁後萬曆中焦竑得其殘本南京國子監祭酒劉曰寧司業朱國楨仿左編義例爲定其部分且補其遺軼付之梓然其中所補之文如司馬師上高貴鄕公勸學書李斯諫秦王逐客書及唐武后時諸臣所上書多以詞藻見收恐非順之本意又如論晉鑄刑鼎一書自是左氏之文而題曰仲尼尤爲無識蓋明自萬曆以後國運旣頽士風亦佻凡所著述率竊據前人舊帙而以私智變亂之曰寧等之補此書亦其一也
</p>
<div class="section" id="title-90"><h2>
	明疏議輯畧三十七卷<span class="jiazhu">内府藏本</span>
</h2></div>
<p class="em2">
	明張瀚編是書乃瀚官大名知府時督學御史阮鶚以世所行名臣經濟錄名臣奏議二書去取猥雜因屬瀚别加刪補以成此本畧仿宋名臣奏議之例分君道聖學修省釐正納諫史職銓選考課財計賦役征榷漕運荒政禮儀律曆陵廟祀典制科學校武備征伐撫治馬政禦邊議獄屯田河渠營繕風紀糾劾三十門然當時有所避忌所載亦不能盡備也
</p>
<div class="section" id="title-91"><h2>
	嘉隆疏抄二十卷<span class="jiazhu">内府藏本</span>
</h2></div>
<p class="em2">
	明張鹵編鹵字召和儀封人嘉靖乙未進士歷官右副都御史調南京太常寺卿是編專錄嘉靖隆慶兩朝臣僚奏疏分三十七類凡四百餘篇蓋續張瀚疏議輯畧而作故類例雖稍有出入而大致畧相仿彿云
</p>
<div class="section" id="title-92"><h2>
	兩朝疏抄十二卷<span class="jiazhu">浙江范懋柱家天一閣藏本</span>
</h2></div>
<p class="em2">
	明顧爾行編爾行歸安人萬曆甲戌進士官大名府推官初張瀚撰疏議輯畧所載止武宗以前故爾行復錄世宗穆宗朝諸疏以續其書明至世宗以後紀綱日弛議論日多當時諸疏或忿爭詬戾使聽者不平或支蔓冗㳫使讀者欲臥士大夫淳厚忠樸之風自是漸壞其間忠義激發非爲名計者亦參襍其中然混淆而不能别矣是則世運爲之也
</p>
<div class="section" id="title-93"><h2>
	留臺奏議二十卷<span class="jiazhu">浙江巡撫採進本</span>
</h2></div>
<p class="em2">
	明朱吾弼李雲鵠蕭如松孫居相同編取正嘉隆萬間南京御史所上奏疏分二十門所載諸疏四人自撰者爲多露才揚已蓋所不免焉雲鵠字黃羽内鄕人萬曆壬辰進士如松字鶴侣内江人居相字拱陽沁水人並萬曆己丑進士時皆官南京御史故與吾弼同輯是編也
</p>
<div class="section" id="title-94"><h2>
	右編補十卷<span class="jiazhu">直隸總督採進本</span>
</h2></div>
<p class="em2">
	明姚文蔚編文蔚字元素錢塘人萬曆壬辰進士官至太僕寺卿初唐順之爲右編其書未完劉曰寧補而葺之尚多缺畧文蔚因取永樂中所修名臣奏議拾其所遺其門目則仍從奏議之舊分四十二類大抵皆習見之文特於順之所不錄者覆爲掇拾以成一編耳
</p>
<div class="section" id="title-95"><h2>
	古奏議<span class="jiazhu">無卷數　兩江總督採進本</span>
</h2></div>
<p class="em2">
	明黃汝亨編汝亨字貞父仁和人萬曆戊戌進士官至江西提學僉事轉布政司參議此書輯古人奏議自戰國迄於唐宋共一百一十首每首系以評論然若蘓秦范睢韓非輩不過辯士功利之談論文則當取其工論奏議則當斥其詭奈何託始於是也
</p>
<div class="section" id="title-96"><h2>
	二李先生奏議二卷<span class="jiazhu">副都御史黃登賢家藏本</span>
</h2></div>
<p class="em2">
	明徐宗䕫編宗䕫字傚虞蘓州人是集選錄李夢陽李三才二人奏議夢陽以風節振一世三才結納東林亦負當代之望而智數用事不及夢陽之伉直其爲人不甚相類宗䕫以二人俱產關中故合刻之末各附詩數首於體例亦爲不倫
</p>
<div class="section" id="title-97"><h2>
	奏議稽詢四十四卷<span class="jiazhu">湖北巡撫採進本</span>
</h2></div>
<p class="em2">
	國朝曹本榮編本榮黃岡人順治己丑進士官至侍講學士是書仿歷代名臣奏議之體彚輯自周訖明諸臣奏疏分三十六門然自君德至弭盗六十五門止二十六卷其中律曆一門又有錄無書最後禦邊一門自二十七卷起至四十四卷止共十八卷未免繁簡不倫體例未能盡善疑草剏未全之本也<span class="jiazhu">以上總集</span>
</p>
<p class="em2">
	右詔令奏議類奏議之屬九十部八百一十八卷<span class="jiazhu">内十部無卷數</span>皆附存目
</p> 



</div></body></html>