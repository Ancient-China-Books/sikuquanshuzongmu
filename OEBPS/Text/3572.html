<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百五十七·集部十（别集類十）</title></head><body><div id="text">

<p>
<strong>欽定四庫全書總目卷一百五十七</strong>
</p>
<div class="section" id="title-0"><h1>
	集部十
</h1><hr/></div>
<div class="section" id="title-1"><h2>
	别集類十
</h2></div>
<div class="section" id="title-2"><h2>
	龜溪集十二卷<span class="jiazhu">兩淮鹽政採進本</span>
</h2></div>
<p class="em2">
	宋沈與求撰與求字必先德淸人政和五年進士高宗時官至知樞密院事卒諡忠敏事跡具宋史本傳是集爲紹熙中其孫說所刋前有觀文殿大學士李彥潁湖州教授張叔椿二序史稱與求歴御史三院知無不言前後幾四百奏其言切直今所存僅十之三四類多深中時弊陳振孫書錄解題曰與求嘗奏王安石之罪大者在於取揚雄馮道當時學者惟知有安石䘮亂之際甘心從僞無仗節死義之風實安石倡之此論前未之及也云云考熙寧以逮政和王蔡諸人以權勢奔走天下誅鋤善類引掖宵人其夤緣以苟富貴者本無廉恥之心又安能望以名節之事其偷生賣國實積漸使然不必盡由於推奬揚雄表章馮道與求此奏亦事後推索之詞然其說主持風教振刷綱常要不可不謂之偉論也至其制誥諸篇典雅舂容亦具有唐人軌度又不徒以奏議見長矣
</p>
<div class="section" id="title-3"><h2>
	栟櫚集十六卷<span class="jiazhu">福建巡撫採進本</span>
</h2></div>
<p class="em2">
	宋鄧肅撰按王明淸揮麈後錄稱宣和千寅艮岳成徽宗御製記李質曹組各獻賦獨太學生鄧肅上十詩備述花石之事其末句云但願君王安萬姓圃中何日不春風詔屏逐之靖康初李伯紀啓其事薦其才召對賜進士出身後爲右正言著亮直之名於當日肅字志宏南劔人有文集號栟櫚遺文三十卷詩附集中云云即其人也今本僅詩一卷詞一卷文十四卷與三十卷之數不符殆散佚不完又經後人重編歟當張邦昌之僭立也肅間行奔赴南京其擢右正言即在是時大節與杜甫畧相似其靖康迎駕行後迎駕行等篇亦頗近甫奉先諸作在南北宋間可謂篤勵名節之士又唐宋以來學者皆尊揚雄熙寧中遂至配享而肅書揚雄事獨指爲叛臣無可容於天地之間與沈與求疏論王安石過尊揚雄未知孰爲先後然均在朱子綱目書莽大夫之前考陸深溪山餘話載肅與朱子父松相善有醉留冠帶以質紙筆之戲肅有寄朱韋齋詩即道其事然則綱目之斥揚雄得無傳肅之說乎其識如是宜其立身有本末矣
</p>
<div class="section" id="title-4"><h2>
	黙成文集八卷<span class="jiazhu">浙江汪啓淑家藏本</span>
</h2></div>
<p class="em2">
	宋潘良貴撰良貴字義榮一字子賤號黙成居士婺州金華人政和五年以廷試第二人釋褐爲辟雍博士累遷提舉淮南東路常平靖康元年召還坐事除監信州汭口排岸高宗即位召爲左司諫厯除徽猷閣待制提舉亳州明道官坐與李光通書降三官卒贈左朝奉大夫事蹟具宋史本傳良貴學術醇正侃直不阿首論何𣓨等之不可爲相又與黃潛善吕頤浩相忤又面劾向子諲屢坐屏斥而所守不移故朱子亦稱其剛毅近仁其論治體劄子等篇悱惻沈痛足以感人尤足以覘其節槪其集見於史者十五卷久佚不傳此本乃康熙中其裔孫所刋僅文二十首詩二十七首詞一首皆掇拾於散亡之餘粗存梗槪然以集中除謝諸表與本傳年譜相較亦多足資參訂如年譜載良貴旣至嚴州任請祠得主管亳州明道宫轉秘書少監遷起居郞拜中書舍人今集中有辭免秘書少監申省狀可與年譜相證而本傳不云轉秘書少監又良貴知嚴州之後凡再爲中書舍人集中有謝中書舍人誥表又有謝中書舍人表可證而本傳但云起爲中書舍人不著前後再命皆可以補宋史之闕誤惟是篇頁寥寥而强分卷帙未免有意求多又一卷二卷皆載本傳及年譜誥勅等文至三卷乃及其著作雖用宋敏求編李白集之例而喧奪太甚究爲編次無法至潘畤乃良佐之子於良貴爲猶子而亦附其傳誌於末編尤爲不倫今姑仍舊本錄之而附糾其叢脞如右
</p>
<div class="section" id="title-5"><h2>
	鄱陽集四卷<span class="jiazhu">永樂大典本</span>
</h2></div>
<p class="em2">
	宋洪皓撰皓有松漠紀聞已著錄此其詩集也皓建炎中擢徽猷閣待制假禮部尚書爲大金通間使龔璹副之後璹仕劉豫皓獨不屈節遂流遞冷山居雪窖中陳王固新<span class="jiazhu">按固新宋史作悟室今據金國語解改正</span>甚敬禮之使教諸子八人集中所稱彥淸彥亨彥隆彥深者皆固新子也皓所作詩亦於此時爲多及烏珠<span class="jiazhu">按烏珠宋史作兀朮今據金國語解改正</span>殺固新遷皓雲中至紹興十二年始歸國留金首尾凡十五年後爲秦檜所嫉安置英州皓詩所謂六十之年入瘴鄉是也居九年始内徙行至南雄州卒其詩世無傳本傳稱皓有文集五十卷而書錄解題作十卷考皓子适盤洲集中載有皓集跋語一篇稱裒其在北方詩文爲十卷刻之新安郡則宋史誤矣其集久不傳今從永樂大典所載裒輯編次共爲四卷凡其始奉使時塗次所經及遷居冷山以及歸國後南竄之作有年月可考者悉以年月排比或年月不可考而確知其爲奉使後作歸國後作南遷後作者亦皆以類相從其不知作於何時者則别綴於後而以适跋語附焉皓大節凛然照映今古雖不必以文章爲重然其子适邁遵承藉家學並掇詞科著述紛綸蜚聲一代淵源有自皓實開之迄今年代迢遙篇章散佚幸得遭逢聖世蒐羅遺逸復光耀於蠧蝕之餘斯亦忠義之氣不可冺没待昌期而自發其光者矣
</p>
<div class="section" id="title-6"><h2>
	韋齋集十二卷附玉瀾集一卷<span class="jiazhu">内府藏本</span>
</h2></div>
<p class="em2">
	宋朱松撰松字喬年别字韋齋朱子之父也政和八年同上舍出身官至吏部員外郞以言事忤秦檜出知饒州未上請間得主管台州崇道觀滿秩再請命下而卒朱子作松行狀稱有韋齋集十二卷外集十卷外集今巳久佚是集初刻於淳熙再刻於至元又刻於弘治傳本亦稀康熙庚寅其裔孫昌辰又校錄重刋是爲今本核其卷數與行狀所言相合蓋猶舊帙也前有傳自得序稱其詩高遠而幽潔其文温婉而典裁至表奏書疏又皆中理而切事情雖友朋推許之詞然松早友李侗晩折秦檜其學識本殊於俗故其發爲文章氣格高逸翛然自異即不藉朱子以爲子其集亦足以自傳自得所云頗爲近實非後來門戶之私以張栻而尊張浚者比也後附朱橰玉瀾集一卷橰字逢年松之弟也其集原别本自行故書錄解題與松集各自著錄明弘治丙辰任邱鄺璠得其本於睢陽陳性之因附刻松集之後昌辰此刻亦仍之後有尤袤跋極稱其春風一篇盛事三首然橰詩實不及松袤所稱亦未爲盡允姑附驥以行云爾
</p>
<div class="section" id="title-7"><h2>
	澹齋集十八卷<span class="jiazhu">永樂大典本</span>
</h2></div>
<p class="em2">
	宋李流謙撰流謙字無變漢州德陽人少以父良臣廕補將仕郞授成都府靈泉縣尉職滿調雅州教授會虞允文宣撫全蜀置之幕下多所贊畫尋以薦除諸王宫大小學教授力丐補外改奉議郞通判潼州府事其事迹不見於宋史惟其兄益謙所作行狀尚具見其始末所著文集宋志亦不著錄惟焦竑國史經籍志黃虞稷千頃堂書目俱載有澹齋集八十一卷是明世尚有傳本今已湮没無聞厲鶚撰宋詩紀事僅從成都文類中蒐得梅林分韻一首其文亦與本集頗冇異同又以流謙爲綿竹人與行狀不合知鶚未覩本集故傳聞異詞也流謙以文學知名其父良臣嘗出張浚門下爲所論薦集中分陝志專爲頌浚勲德而作鋪張太甚殊不免門戶之私其詩文邊幅稍狹間傷淺俚亦未能盡臻醇粹然筆力峭勁不屑屑以彫琢爲工視後來破碎薾弱之習較爲勝之宋代遺集大半散佚若流謙者固不妨存備一家矣謹就永樂大典所載抄撮編次釐爲十八卷其益謙行狀及其子廉榘刋集原跋並附錄於末以備考證焉
</p>
<div class="section" id="title-8"><h2>
	陵陽集四卷<span class="jiazhu">浙江鮑士恭家藏本</span>
</h2></div>
<p class="em2">
	宋韓駒撰駒字子蒼蜀仙井監人政和中召試賜進士出身累除中書舍人權直學士院南渡初知江州事蹟具宋史文苑傳駒學出蘇氏故呂本中作江西宗派圖列駒其中駒頗不樂然駒詩磨淬翦截亦頗涉豫章之格其不願寄黃氏門下亦猶陳師道之瓣香南豐不忘所自爾非必其宗旨之迥别也陸游跋其詩草謂反覆塗乙又厯疏語所從來詩成旣以予人久或累月遠或千里復追取更定無毫髮恨乃止亦可謂苦吟者矣晁公武讀書志謂王黼嘗命駒題其家藏太乙眞人圖盛傳一時今其詩具在集中有玉堂學士今劉向之句推許甚至劉克莊謂子蒼諸人自鬻其技至貴顯蓋指此類其亦陸游南園記之比乎要其文章不可掩也
</p>
<div class="section" id="title-9"><h2>
	灊山集三卷<span class="jiazhu">永樂大典本</span>
</h2></div>
<p class="em2">
	宋朱翌撰翌有猗覺寮雜記已著錄其集目見於諸書者宋史藝文志作四十五卷詩三卷陳氏書錄解題作三卷焦氏經籍志作二卷而周必大平園集又云其子軧等類公遺稿凡四十四卷卷目彼此互異蓋必大所言即宋志之四十五卷乃其文集所云三卷者則專指詩集經籍志所載亦其詩集而又訛三卷爲二卷也今文集已不可見詩集亦無傳本惟永樂大典所收篇什尚多謹裒而集之釐爲三卷以還其原目翌父載上嘗從蘇軾黃庭堅游翌承其家學而才力又頗富健故所著作有元祐遺風集中五七言古體皆極跌宕縱橫近體亦偉麗伉健喜以成語屬對率妥帖自然陳鵠耆舊續聞劉克莊後村詩話王應麟困學紀聞皆採其佳句盛相推挹蓋其筆力排奡實足睥睨一時與南渡後平易嘽緩之音牽率潦倒之習迥乎不同周必大序以杜牧擬之非溢美也今陳鵠等所摘諸句雖不能悉見全篇然三卷之内菁華具存亦足窺豹一斑矣
</p>
<div class="section" id="title-10"><h2>
	雲溪集十二卷<span class="jiazhu">永樂大典本</span>
</h2></div>
<p class="em2">
	宋郭印撰印詩數百篇散見永樂大典各韻中皆題曰雲溪集而宋史藝文志及諸家書目均未著錄惟厲鶚宋詩紀事載印爲成都人政和中進士而亦不詳其官爵所錄詩僅二首一從全蜀藝文志摘出爲遊大隋山詩一從四川總志摘出則即集中遊下巖寺詩是也今按集中有雲溪雜詠小序自題亦樂居士且稱性嗜水竹經營二十載始得一畝之園云云則雲溪乃其别墅之名又有過銅梁縣詩云攝職臨兹邑於今五十年又仁壽縣山齋詩云隨牒幾推遷銅章領巖邑又次韻宋南伯云衰遲來作邑勞苦劇萬狀則嘗累任縣令晩始退居又贈劉元圭詩有今年歲八十之語則其齒亦躋上壽觀所作養生歌及讀易諸詩蓋有得於導引之術者其交游最密爲曾慥計有功等皆一時博雅之士則印亦勝流矣特以集久不傳故錄宋詩者遂罕能稱述耳今據永樂大典所載分體編輯釐爲十二卷其詩才地稍弱未能自出機杼而淸詞雋語瓣香實在眉山以視宋末嘈雜之音固爲猶有典型矣
</p>
<div class="section" id="title-11"><h2>
	盧溪集五十卷<span class="jiazhu">副都御史黃登賢家藏本</span>
</h2></div>
<p class="em2">
	宋王庭珪撰庭珪字民瞻廬陵人政和八年進士第調茶陵丞與上官不合棄官隱居盧溪胡銓謫嶺南時庭珪以詩送之有癡兒不了公家事男子須爲天下奇語坐流嶺南孝宗時召對賜國子監主簿乾道六年復除直敷文閣年九十三乃卒卷首載胡銓周必大等序文題跋誌狀敘述始末甚詳其生平著作頗富有六經論語講義易解語錄及滄海遺珠等書今皆散佚惟此集猶傳凡古近體詩二十五卷雜文二十五卷其脫藁不全者亦附於卷末讀其所作矯然伉厲之氣時流露於筆墨間劉澄評其文在廬陵可繼歐陽修後楊萬里嘗從之遊亦謂其詩出自少陵昌黎大要主於雄剛渾大雖推挹之詞未免涉於溢量要亦得其近似矣
</p>
<div class="section" id="title-12"><h2>
	屏山集二十卷<span class="jiazhu">兩江總督採進本</span>
</h2></div>
<p class="em2">
	宋劉子翬撰子翬字彥沖崇安人劉韐之季子嘗通判興化軍移疾歸里築室屏山以終此集乃其嗣子坪所編而朱子爲之序序末署門人朱某蓋早年嘗以父命受業於子翬也集中談理之文辨析明快曲折盡意無南宋人語錄之習論事之文洞悉時勢亦無迂濶之見如聖傳論維民論及論時事劄子諸篇皆明體達用之作非坐談三代惟騖虚名者比古詩風格高秀不襲陳因惟七言近體派雜江西蓋子翬嘗與呂本中遊故格律時復似之也王士禎池北偶談曰屏山集詩往往多禪語如牧牛頌云直饒牧得渾純熟痛處還應著一鞭徑山寄道服云聊將佛日三端布爲造靑州一領衫又云此袍徧滿三千界要與寒兒共解顏此類是也又述子翬之言曰吾少官莆田以疾病時接佛老之徒聞其所謂淸淨寂滅者而心悅之比歸讀儒書乃見吾道之大云云是子翬之學初從禪入當時原不自諱故見於吟詠者如此云
</p>
<div class="section" id="title-13"><h2>
	北海集四十六卷附錄三卷<span class="jiazhu">永樂大典本</span>
</h2></div>
<p class="em2">
	宋綦崇禮撰崇禮字叔厚高密人後徙濰之北海登重和九年上舍第高宗南渡爲起居郞召試政事堂拜中書舍人厯官寶文閣學士知紹興府退居台州卒贈左朝議大夫事蹟具宋史本傳藝文志書錄解題俱載崇禮北海集六十卷世久失傳厲鶚宋詩紀事僅從天台勝記中得所作石梁瀑布詩一首而其他槪未之見今檢永樂大典載崇禮詩文頗多中惟制誥最富表啓之類次之散體古文較少而詩什尤寥寥無幾蓋其平生以駢體擅長故也集中間有原註稱崇禮爲先祖則當時所據猶其家刻之舊本矣史稱崇禮妙齡秀發聰明絶人覃心辭章極潤色論思之選再入翰林凡五年所撰詔命數百篇文簡意明不私美不寄怨深得代言之體今觀是集所載内外諸制大約明白曉暢切中事情頗與浮溪集體格相近如吕頤浩開督府制詞則樓鑰賞其宏偉王仲嶷落職制詞則王應麟取其精切鄒浩追復待制制詞則宋史採入本傳以爲能推朝廷所以褒恤遺直之意其草秦檜罷政制則直著其惡致檜再相後奏索其稿幾蹈危禍史所云蓋非溢美矣陸游老學庵筆記稱崇禮謝宫祠表云雜宫錦於漁蓑敢忘君賜話玉堂於茅舍更覺身榮時歎其工又有一表云欲挂衣冠尚低回於末路未先犬馬儻邂逅於初心尤佳云云今集中乃無此二聯知其傑製鴻篇尚多遺脫然據今所得覩者巳足見詞藻之精麗不必全璧也謹分體排訂釐爲三十六卷又兵籌類要一書乃其在翰苑時所撰進皆援据兵法參以史事各加論斷雖紙上空談未必遽切實用而採摭尚爲博洽今亦編爲十卷次之於後其厯官除授告詞及吕頤浩書啓李邴祭文秦檜乞追取御筆詞頭劄子原本皆載入集中今並仍其舊而益以宋史本傳氏族言行錄諸條别爲附錄三卷系諸集末以備考核焉
</p>
<div class="section" id="title-14"><h2>
	鴻慶居士集四十二卷<span class="jiazhu">兩淮馬裕家藏本</span>
</h2></div>
<p class="em2">
	宋孫覿撰覿字仲益晉陵人徽宗末蔡攸薦爲侍御史靖康初蔡氏勢敗乃率御史極劾之金人圍汴李綱罷御營使太學生伏闕請留覿復劾綱要君又言諸生將再伏闕朝廷以其言不實斥守和州旣而綱去國復召覿爲御史專附和議進至翰林學士汴都破後覿受金人女樂爲欽宗草表上金主極意獻媚建炎初貶峽州再謫嶺外黃潛善汪伯彥復引之使掌誥命後又以贓罪斥提舉鴻慶宫故其文稱鴻慶居士集孝宗時洪邁修國史謂靖康時人獨覿在請詔下覿使書所見聞靖康時事上之覿遂於所不快者如李綱等率加誣辭邁遽信之載於欽宗實錄其後朱子與人言及每以爲恨謂小人不可使執筆故陳振孫書錄解題曰覿生於元豐辛酉卒於乾道已丑年八十九可謂耆宿矣而其生平出處則至不足道岳珂程史亦曰孫仲益鴻慶集大半誌銘蓋諛墓之常不足詫獨武功大夫李公碑乃儼然一璫耳亟稱其高風絶識自以不獲見之爲大恨言必稱公殊不爲怍趙與峕賓退錄復摘其作莫汧墓誌極論屈體求金之是倡言復讐之非又摘其作韓忠武墓誌極詆岳飛作万俟卨墓誌極表其殺飛一事尤顚倒悖謬則覿之怙惡不悛當時巳人人鄙之矣然覿所爲詩文頗工尤長於四六與汪藻洪邁周必大聲價相埓必大爲作集序稱其名章雋句晩而愈精亦所謂孔雀雖有毒不能掩文章也流傳藝苑已數百年今亦姑錄存之而具列其穢跡如右一以節取其詞華一以見立身一敗詬辱千秋淸詞麗句轉有求其磨滅而不得者亦足爲文士之炯戒焉
</p>
<div class="section" id="title-15"><h2>
	内簡尺牘編註十卷<span class="jiazhu">編修勵守謙家藏本</span>
</h2></div>
<p class="em2">
	宋孫覿撰其門人李祖堯編併爲之註覿所撰鴻慶集自三十七卷至五十卷皆書帖然叅校此本時有不同如此本載與信安郡王孟仁仲帖二十二首集本皆不載集本四十六卷内有與孟仁仲郡王帖一首復與此不符又此本載與葉左丞少藴帖一首與集本第四十五卷所載與葉少藴資政帖三首四十六卷所載與葉左丞帖一首亦復各别蓋祖堯據手稿編之故時有出入至其註中多取覿自著詩文以資考證如第三卷與周表卿侍郞第五帖註引覿集謝吏部侍郞兼權直學士表集本乃無此篇第七卷與常守徐計議第五帖註引覿集常州資聖禪院興造記云淸智大師普璿旣至始改號資聖集本三十一卷載此文乃脫淸智大師四字其他引證典故亦皆切實蓋祖堯親從覿游較之任淵之註陳師道黃庭堅詩聞見更爲有據非後人註前代之書摸索影響者所可同日語云
</p>
<div class="section" id="title-16"><h2>
	崧庵集六卷<span class="jiazhu">永樂大典本</span>
</h2></div>
<p class="em2">
	宋李處權撰處權宋史無傳其集諸家亦不著錄惟方回瀛奎律髓中錄所作送二十兄還鎭江詩一首而註其後云處權字巽伯洛陽人邯鄲公淑之後有崧庵集宣和間與陳叔易朱希眞以詩名南渡後嘗領三衢云云其履貫畧可攷證而不言其距李淑爲幾世今其集傳本已絶獨永樂大典中有之且尋檢各韻處權自序及其從弟處全原序邵驥原跋一一具在所紀生平踪跡差爲詳備惟世系仍未明晰今案建康志有李處全小傳稱處全淑之曾孫本豐縣人後遷溧陽官至朝請大夫而王明淸揮麈餘話亦稱大理少卿李傳正爲淑之孫即處全之父據此則處權實淑曾孫而家於溧陽瀛奎律髓所稱洛陽當由刻本傳訛以溧爲洛耳淑家富典籍其邯鄲圖書志晁公武每引以爲據又精研聲律所作詩苑類格今尚散見諸書中處權承其世學標新領異别出以淸雋之思於詩道頗爲深造處全序稱其齒益高心益苦句法益老與少作不類是其覃思吟詠老而彌工雖原帙散佚東京與南渡以後所作互相糅雜不復能以年歲辨析而總其大槪五言淸脫瀏亮畧似張耒七言爽健伉浪可擬陳與義在當時實一作手久經湮没幸而復存亦論宋詩者所宜甄錄也謹採掇排比以體區别釐爲六卷仍以原序跋分繫前後俾將來有以考見焉
</p>
<div class="section" id="title-17"><h2>
	豫章文集十七卷<span class="jiazhu">浙江鮑士恭家藏本</span>
</h2></div>
<p class="em2">
	宋羅從彥撰從彥字仲素沙縣人以累舉恩授惠州博羅縣主簿紹興初卒淳祐間追諡文質事蹟具宋史道學傳是編爲至正三年延平進士曹道振所編以宋儒稱從彥爲豫章先生因以名集道振原序稱郡人許源堂刻其遺集五卷近得邑人吳紹宗稿釐爲一十三卷附錄三卷外集一卷年譜一卷凡一十八卷此本乃明代重刻前有成化八年張泰序後有嘉靖甲寅謝鸞跋遵堯錄八卷集二程及楊龜山語錄一卷雜著二卷詩一卷附錄三卷外集一卷以年譜别置於前不入卷數故題爲十七卷然第一卷雖列經解之目而其文久佚有錄無書實止十六卷而已
</p>
<div class="section" id="title-18"><h2>
	藏海居士集二卷<span class="jiazhu">永樂大典本</span>
</h2></div>
<p class="em2">
	案藏海居士集散見永樂大典中題宋吳可撰可事蹟無考亦不知何許人考集中年月當在宣和之末其詩有一官老京師句又有挂冠養拙之語知其嘗官於汴京復乞閒以去又有往時家分寧比年客臨汝及避宼湘江外依劉汝水旁句知其嘗居洪州建炎以後轉徙楚豫之間又可别有藏海詩話一卷亦載永樂大典中多與韓駒論詩之語中有童德敏木筆詩一條考容齋三筆載臨川童德敏湖州題顏魯公祠堂詩一篇其人與洪邁同時則可乃北宋遺老至乾道淳熙間尚在也集中所與酬答者如王安中趙令畤米友仁諸人亦多南北宋間文士元祐諸賢風流未沬故所存篇什無多而大致淸警與謝逸謝邁兄弟氣格相近特其集旣不傳後之言宋詩者遂不能知其姓氏厲鶚宋詩紀事捜羅至三千八百餘家亦未之及則其沈晦已久矣今一一裒輯析爲二卷與詩話同著於錄俾不致終就湮没焉
</p>
<div class="section" id="title-19"><h2>
	和靖集八卷<span class="jiazhu">江蘇巡撫採進本</span>
</h2></div>
<p class="em2">
	宋尹焞撰焞有孟子解已著錄然孟子解雖名見書錄解題原書實已散佚今所行者乃贋本惟此集猶相傳舊笈凡奏劄三卷詩文三卷其壁帖一卷乃焞手書聖賢治氣養心之要粘之屋壁以自警惕後人錄之成帙又師說一卷則焞平日之緖論而其門人王時敏所編也攷朱子語錄謂焞文字有關朝廷者多門人代作今其孰爲假手孰爲眞筆巳不可復考然指授點定亦必焞所自爲會昌一品集序雖李商隱作究以鄭亞改本爲勝正不必盡自已出也詩不多作然自秦入蜀道中作云南枝北枝春事休啼鶯乳燕也含愁朝來回首頻惆悵身在秦川最盡頭亦殊有詩情固未可槪以有韻語錄目之矣
</p>
<div class="section" id="title-20"><h2>
	王著作集八卷<span class="jiazhu">浙江鮑士恭家藏本</span>
</h2></div>
<p class="em2">
	宋王蘋撰蘋字信伯福淸人福建通志稱紹興初平江守孫祐以德行薦於朝召對賜進士出身除秘書省正字累官左朝奉郞陳振孫書錄解題則作以趙忠簡薦賜進士出身官至著作佐郞秦檜惡之會其族子坐法牽連文致奪官與通志所記不同然此集以著作爲名則陳氏所言爲是矣陳氏著錄作四卷寶祐中其曾孫思文刋於吳學盧鉞爲序此本爲明弘治中蘋十一世孫觀所編一卷爲傳道支派圖二卷爲劄子雜文十餘篇三卷以下爲像贊題跋及門人私誌語錄之類較陳氏所記卷數遽增一倍然遺文不過一卷餘皆附錄實則亡佚四分之三蓋捃拾殘剩而成巳非舊本以其學出伊洛而能不附秦檜立身無愧於師門故錄而存之不以殘缺廢焉
</p>
<div class="section" id="title-21"><h2>
	郴江百詠一卷<span class="jiazhu">浙江巡撫採進本</span>
</h2></div>
<p class="em2">
	宋阮閱撰閱字閎休舒城人趙希弁讀書附志稱其建炎初以中奉大夫知袁州其事蹟則未詳也所撰有松菊集今佚不傳此郴江百詠則其宣和中知郴州時作也其詩多入論宗蓋宋代風氣如是而閱素留心吟詠所作詩話總龜遺篇舊事採摭頗詳於兹事殊非草草故尚罕陳因理障之語如東山詩云藜杖芒鞵過水東紅裙寂寞酒樽空郡人見我應相笑不似山公與謝公又乾明寺詩云直松曲棘都休道庭下山茶爲甚紅往往自有思致又如愈泉一首所謂古來詩病知多少試問從今療得無語雖著相然自爲其詩話一編而作是亦詩中有人異乎馬首之絡者矣此本出自厲鶚家百詠尚缺其八考郴州志亦不載吳之振選宋詩鈔及曹庭棟選宋詩存均未及收存之亦可備一家惟每題之下不註本事非對圖經而讀之有茫不知爲何語者或傳寫佚之歟袁州府志載其宣風道上詩一首題春波亭詩一首鮑氏知不足齋本錄於此集之末以補松菊集之遺今亦從鮑本並錄存之焉
</p>
<div class="section" id="title-22"><h2>
	雙溪集十五卷<span class="jiazhu">江蘇巡撫採進本</span>
</h2></div>
<p class="em2">
	宋蘇籀撰籀有欒城遺言已著錄考蘇黃二家並隸名元祐黨籍南渡以後黃氏雖承藉先澤頗見甄錄而家學殆失其傳惟其孫㽦依附朱子之門得以挂名於語錄朱子於蘇氏兄弟攻擊如讐而於庭堅無貶詞㽦之故也然㽦之著作惟宋史藝文志載有復齋漫稿二卷世無其本文獻通考已不著錄宋人亦無稱述者文章一道殆非所長惟籀以蘇轍之孫蘇遲之子尚有此一集傳世爲能不墮其家風獨是軾轍之爲偉人不僅以文章爲重其立身本末俱不愧古賢籀此集中乃有上秦檜二書及庚申年擬上宰相書皆極言和金之利所以歸美於檜者無所不至不免迎合干進之心又雜著中别有進取策一篇復力言攻劉豫以圖金前後議論自相矛盾蓋皆揣摩時好以進說小人反覆有愧於乃祖實多轉不如黃㽦之无咎无譽矣特其詩文雄快疎暢以詞華而論終爲尚有典型固亦未可遽廢焉
</p>
<div class="section" id="title-23"><h2>
	少陽集十卷<span class="jiazhu">編修朱筠家藏本</span>
</h2></div>
<p class="em2">
	宋陳東撰東有靖炎兩朝見聞錄已著錄其文集宋志不載書錄解題亦不載據戴埴鼠璞載張浚奏胡珵筆削東書追勒編置蓋以浚爲黃潛善客珵爲李綱客故借此去之云云則東死以後尚牽連興鉤黨之獄宜無編輯其文者元大德中始有刻本盡忠錄凡八卷編次頗嫌錯雜續刋於國朝康熙中者曰少陽文集凡十卷前五卷皆東遺文後五卷則本傳行狀及他書論贊也東以諸生憤切時事摘發權姦冒萬死以冀一悟其氣節自不可及然於時國步方危而煽動十餘萬人震驚庭陛至於擊壞院鼓變割中使迹類亂民亦乖大體南宋末太學之橫至於驅逐宰輔莫可裁制其胚胎實兆於此張浚所謂欲以布衣持進退大臣之權幾至召亂者其意雖出於私其言亦未始不近理也後應詔再出卒以爲小人所搆亦不可謂東等無以致之矣第以志在匡時言皆中理所掊擊者皆人不敢觸之巨姦所指陳者事後亦一一皆驗是其事緣憂國不岀求名故南宋以來儒者以忠義予之而遺文亦至今傳述焉蓋畧迹而原其心也
</p>
<div class="section" id="title-24"><h2>
	歐陽修撰集七卷<span class="jiazhu">編修汪如藻家藏本</span>
</h2></div>
<p class="em2">
	宋歐陽澈撰澈字德明崇仁人建炎初徒步走行在伏闕上書請誅黃潛善汪伯彥與陳東俱論死後高宗悔之追贈秘閣修撰事蹟具宋史忠義傳紹興二十六年吳沆次其詩爲飄然集三卷併爲作序至嘉定甲申會稽胡衍又取其所上三書並序而刻之釐爲六卷元季板燬於兵明永樂丙申澈十世孫永康縣丞齊重刋之金華唐光祖跋稱其書編爲三卷詩文事蹟爲四卷當時陳東所同上之書亦爲掇拾無所失墜並取附爲一卷合爲八卷所稱贊府士莊甫即齊字也而永樂丁酉崇仁知縣王克義序乃稱齊錄前後奏議次繼飄然集分爲六卷與光祖跋不同蓋詞有詳畧實即一本萬曆甲寅澈二十世孫鉞再新其板吳道南爲序此本即從鉞刻傳寫而闕第八卷陳東之書然東巳有别集單行可不必附錄於此今亦仍從此本定爲七卷焉
</p>
<div class="section" id="title-25"><h2>
	東溪集二卷附錄一卷<span class="jiazhu">兩江總督採進本</span>
</h2></div>
<p class="em2">
	宋高登撰登字彥先號東溪漳浦人宣和間爲太學生靖康之禍與陳東伏闕上書請誅蔡京童貫等六賊而用李綱种師道會欽宗方擢吳敏張邦昌爲相又將起用李邦彥登又上書力爭紹興二年舉於禮部以廷對過於切直僅授富川簿調古縣令時胡舜陟帥靜江欲爲秦檜父立祠登持不可爲舜陟誣搆逮治適舜陟敗得減死謫容州按宋史本傳載登卒後二十年丞相梁克家及漳守何萬言諸朝追復迪功郞後十年朱熹爲守復奏乞褒錄贈承務郞今考朱子奏狀謂克家始援紹興赦書以請有司拘文廢格不行近歲傅伯壽又奏如前狀未奉進止使登抱恨終身垂五十年姓名猶在罪籍云云以此觀之宋史爲誤又按書錄解題東溪集條下稱迪功郞高登撰則知登之進贈無承務郞之稱而所謂迪功郞非克家時追復蓋明甚矣又宋史載登五上書不報後因謀南歸忽聞邦昌等各與遠郡一時小人相繼罷斥與所言偶合者十七八登喜復爲書論吳敏未罷不報據此則五書之外當更有一書矣今閱集中所載則此事即五書中之第四書書首所敘方圖南下諸語甚爲分明此尤足證宋史之瞀亂失實也至如紹興八年上皇帝書乃召赴都堂時與時議六篇先後同上者據宋史作萬言疏而集中寥寥五百餘字玩其詞氣頗有不相屬者此則集本傳鈔所脫非史之誤矣登之遺集文獻通考作二十卷書錄解題及宋史藝文志俱云十二卷此本爲明林希元所編僅分上下二卷書疏論議辨說等作共二十篇詩三十一首贊五首箴銘二十六首詞十二首啓二首末有附錄一卷則朱子褒錄奏狀祠堂記兩篇及言行錄十條史稱所上時議六篇僅存其序所上五書已亡其一又言行錄載紹興元年上駐蹕臨安公以十事投時相者集中亦無之蓋巳全非其舊然亡佚者雖多而讀其遺篇尚想見忠義之槪即如命子名字說云痛念王室陵遲思扶持而一振之左右匡拂以守鴻業此志未遂命汝曰扶曰持曰振曰拂其勉效兩全之節蓋其忠君愛國之心每飯不忘如此朱子謂能使人聞風興起良不虛云
</p> 



</div></body></html>