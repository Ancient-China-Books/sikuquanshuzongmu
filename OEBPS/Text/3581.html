<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百六十六·集部十九（别集類十九）</title></head><body><div id="text">

<p>
<strong>欽定四庫全書總目卷一百六十六</strong>
</p>
<div class="section" id="title-0"><h1>
	集部十九
</h1><hr/></div>
<div class="section" id="title-1"><h2>
	别集類十九
</h2></div>
<div class="section" id="title-2"><h2>
	拙軒集六卷<span class="jiazhu">永樂大典本</span>
</h2></div>
<p class="em2">
	金王寂撰寂字元老薊州玉田人登天德二年進士厯官中都路轉運使諡文肅金史不爲立傳元好問中州集載其詩入乙集中而仕履亦僅見梗槪今以寂詩文所著年月事蹟叅互考証知寂自登第後於世宗大定二年爲太原初縣令十五年嘗奉使徃白霫治獄十七年以父艱歸明年起復眞定少尹兼河北西路兵馬副都總管遷通州刺史兼知軍事又遷中都副留守二十六年冬由戶部郎出守蔡州二十九年被命提點遼東路刑獄章宗明昌初召還終於轉運使之職而集中謝帶笏表有世宗享國臣得與諫員語則又當爲諫官又有羣言交搆擠臣不測之淵語而丁未肆眚詩有萬里湘纍得自新句丁未爲大定二十七年世宗本紀載是年三月辛亥以皇長孫受册肆赦並與集合是寂之刺蔡州當以人言去國而集中情事不具其顚末莫能詳也中州集稱寂著有拙軒集北遷錄諸書今北遷錄巳失傳而好問所選寂詩僅七首又附見姚孝錫傳後一首其他亦久佚不見惟永樂大典所載寂詩文尚多雖如好問所摘留别郭熙民詩諸聯及蔣一葵長安客話所紀盧植墓詩逸句皆未見全篇亦不能盡免於脫闕而各體具存可以得其什七矣寂詩境淸刻鑱露有戞戞獨造之風古文亦博大疏暢在大定明昌間卓然不愧爲作者金朝一代文士見於中州集者不下百數十家今惟趙秉文王若虚數家尚有傳本餘多湮没無存獨寂是編幸於沈埋晦蝕之餘復顯於世而文章體格亦足與滹南滏水相爲抗行謹次第裒綴釐爲六卷俾讀者攬其崖畧猶得以考見金源文獻之遺是亦可爲寳貴矣
</p>
<div class="section" id="title-3"><h2>
	滏水集二十卷<span class="jiazhu">兩淮馬裕家藏本</span>
</h2></div>
<p class="em2">
	金趙秉文撰秉文字周臣自號閒閒道人滏陽人大定二十五年進士厯官翰林侍讀學士拜禮部尚書事迹具金史本傳元好問中州集稱其自㓜至老未嘗一日廢書著易叢說十卷中庸說一卷揚子發微一卷太元贊六卷文中子類說一卷南華畧釋一卷列子補註一卷刪集論語孟子說各十卷資暇錄十五卷今皆未見惟此集存史稱所著詩文三十卷此本乃二十卷與史互異然篇目完具不似有所佚脫考中州集稱秉文所著文章號滏水集者前後三十卷又劉初歸潛志曰趙閒閒本喜佛學然方之屏山<span class="jiazhu">案屏山李之純之號也</span>顧畏士論又欲得扶教傳古之名晩年自擇其文凡主張佛老二家者皆削去號滏水集首以中和誠諸說冠之以擬退之原道其爲二家所作文及其葛藤詩句另作一編號閒閒外集以與少林寺長老英粹使刋之故二集皆行於世則滏水集本二十卷别有十卷爲外集本傳合而計之故爲三十卷也歸潛志又曰李屏山教後學爲文欲自成一家趙閒閒教後進爲詩文則曰文章不可拘一體有時奇古有時平淡何拘李嘗與余論趙文曰才甚高氣象甚雄然不免有失支墮節處蓋學東坡而不成者又趙詩多犯古人語一節或有數句此亦文章病又曰趙於詩最細於文頗疎止論氣象李於文甚細論闗鍵賔主抑揚於詩頗疎止論詞氣才巧故余於趙則取其作詩法於李則取其爲文法云云今觀是集祁之論可謂公矣
</p>
<div class="section" id="title-4"><h2>
	滹南遺老集四十五卷<span class="jiazhu">兩淮鹽政採進本</span>
</h2></div>
<p class="em2">
	金王若虚撰若虛字從之自號慵夫藁城人登承安二年經義進士厯官左司諌轉延州刺史入爲翰林直學士金亡後微服歸里自稱滹南遺老越十年與劉祁東游卒於泰山事迹具金史文藝傳史稱若虚有慵夫集滹南遺老集均曰若干卷不詳其數黄虞稷千頃堂書目載滹南遺老集四十五卷與王鶚序合慵夫集虞稷雖著錄而卷數則缺考大德三年王復翁序稱以中州集所載詩二十首附卷未則慵夫集元時巳佚惟此集存耳此本凡五經辨惑二卷論語辨惑五卷孟子辨惑一卷史記辨惑十一卷諸史辨惑二卷新唐書辨三卷君事實辨二卷臣事實辨三卷議論辨惑一卷著述辨惑一卷雜辨一卷謬誤雜辨一卷文辨四卷詩話三卷雜文及詩五卷與四十五卷之數合然第三卷惟論語辨惑序一篇總論一篇僅三頁有奇與他卷多寡懸殊疑傳寫佚此一卷後人割第四卷首三頁改其標題以足原數也蘇天爵作安熙行狀云國初有傳朱氏四書集註至北方者滹南王公雅以辨博自負爲說非之今考論語孟子辨惑乃雜引先儒異同之說斷以己意其間疑朱子者有之而從朱子者亦不少實非專爲辨駁朱子而作天爵所云不知何據觀其稱陳天祥宗若虚之說撰四書辨疑因熙斥之遂焚其稿今天祥之書具存無焚稿事則天爵是說特欲虚張其師表章朱子之功耳均非實錄也其五經辨惑頗詰難鄭學於周禮禮記及春秋三傳亦時有所疑然所攻者皆漢儒附會之詞亦頗樹偉觀其自稱不深於易即於易不置一詞所論實止四經則亦非强所不知者矣史記辨惑諸史辨惑新唐書辨皆考証史文掊擊司馬遷宋祁似未免過甚或乃毛舉細故亦失之煩瑣然所摘遷之自相牴牾與祁之過於彫斵中其病者亦十之七八雜辨君事實辨臣事實辨皆所作史評議論辨惑著述辨惑皆品題先儒之是非其間多持平之論頗足破宋人之拘攣雜辨二卷於訓詁亦多訂正文辨宗蘇軾而於韓愈間有指摘詩話尊杜甫而於黄庭堅多所訾議蓋若虚詩文不尚劖削鍜鍊之格故其論如是也統觀全集偏駁之處誠有然金元之間學有根柢者實無人出若虚右吳澄稱其博學卓識見之所到不苟同於衆亦可謂不虚美矣
</p>
<div class="section" id="title-5"><h2>
	莊靖集十卷<span class="jiazhu">兩淮馬裕家藏本</span>
</h2></div>
<p class="em2">
	金李俊民撰俊民字用章澤州人承安五年以經義舉進士第一應奉翰林文字未幾棄官教授南遷後隠於嵩山自號鶴鳴道人元世祖以安車召見仍乞還山卒賜諡莊靖先生集凡詩七卷文三卷澤州守段正卿嘗爲刋行長平李仲紳等爲之序明正德間郡人李瀚重付諸梓今板已久佚祗存寫本而已俊民抗志遯荒於出處之際能潔其身集中於入元後祗書甲子隠然自比陶潛故所作詩類多幽憂激烈之音繋念宗邦寄懐深遠不徒以淸新奇崛爲工文格冲澹和平具有高致亦復似其爲人雖博大不及元好問抑亦其亞矣詩末間有注語序不言何人所加無可考證今仍舊本錄之而註者姓名則姑闕焉
</p>
<div class="section" id="title-6"><h2>
	遺山集四十卷附錄一卷<span class="jiazhu">江蘇廵撫採進本</span>
</h2></div>
<p class="em2">
	金元好問撰好問字裕之秀容人登興寳五年進士厯内鄕令天興中除左司都事轉行尚書省左司員外郎金亡不仕事蹟具金史文藝傳是集凡詩十四卷文二十六卷爲明儲巏家藏本弘治戊午沁州李翰爲刋板以行前有李冶徐世隆二序末有王鶚杜仁傑二跋集末附錄一卷則儲巏所裒輯也好問才雄學贍金元之際屹然爲文章大宗所撰中州集意在以詩存史去取尚不盡精至所自作則興象深邃風格遒上無宋南渡末江湖諸人之習亦無江西流派生抅粗獷之失至古文繩尺嚴密衆體悉備而碑版誌銘諸作尤爲具有法度晩年嘗以史筆自任構野史亭採金源君臣遺言徃行裒輯紀錄至百餘萬言今壬辰雜編諸書雖巳無傳而元人纂修金史多本所著故於三史中獨稱完善亦可知其著述之有裨實用矣
</p>
<div class="section" id="title-7"><h2>
	湛然居士集十四卷<span class="jiazhu">兵部侍郎紀盷家藏本</span>
</h2></div>
<p class="em2">
	元耶律楚材撰楚材字晉卿遼東丹王八世孫金尚書右丞履之子從太祖平定四方太宗時官至中書令至順元年追封廣寜王諡文正事迹具元史本傳耶律或作移刺蓋譯語之訛焦竑經籍志以爲兩人非也是集所載詩爲多惟第八卷第十三卷十四卷稍以書序碑記錯雜其中編次殊無體例疑傳寫者亂之史稱其旁通天文地理術數及二氏醫卜之說宜其多有發揮而文止於斯不敵詩之三四意者尚有佚遺歟然十四卷之數與諸家著錄皆符或經國之暇惟以吟咏寄意未嘗留意於文筆也王士禎池北偶談摘錄其贈李郡王筆寄平陽潤老和陳秀玉韻贈富察元帥河中遊西園壬午元日諸詩以爲頗有風味而稱其集多禪悅之語考僧行秀所作集序稱楚材年二十七受顯訣於萬松盡棄宿學其躭玩佛經蓋亦岀於素習平水王鄰則曰按元裕之中州集載右相文獻公詩又稱趙閒閒爲吾道主盟李屏山爲中州豪傑知晉卿學間淵源有自來矣故旁通詣極而要以儒者爲歸云云今觀其詩語皆本色惟意所如不以研鍊爲工雖時時出入内典而大旨必歸於風教鄰之所云殆爲能得其眞矣
</p>
<div class="section" id="title-8"><h2>
	藏春集六卷<span class="jiazhu">浙江鮑士㳟家藏本</span>
</h2></div>
<p class="em2">
	元劉秉忠撰秉忠有玉尺經已著錄秉忠博覽好學尤邃於易凡天文地理律曆三式六壬遁甲之屬無不精通故術數家言多托之以行世徃徃不可盡信至其所著文集見於本傳者十卷今此祗六卷乃明處州知府馬偉所刋前五卷爲各體詩未一卷爲附錄誥勅誌文行狀而不及所著雜文故秉忠所上萬言書及其他奏疏見於本傳者槪闕焉蓋文巳佚而僅存其詩故卷目多寡與本傳不合也秉忠起自緇流身叅佐命與明道衍事頗同然道衍首搆逆謀獲罪名教而秉忠則從容啟沃以典章禮樂爲先務卒開一代治平其人品相去懸絶故所作大都平正通逹無噍殺之音史稱其詩蕭散閒澹類其爲人雖推之稍過然如小詩中鳴鳩喚住西山雨桑葉如雲麥始花之類亦未嘗不時露風致也
</p>
<div class="section" id="title-9"><h2>
	淮陽集一卷附錄詩餘一卷<span class="jiazhu">浙江鮑士㳟家藏本</span>
</h2></div>
<p class="em2">
	元張宏範撰宏範字仲疇易州定興人汝南忠武王柔之第九子也官至鎭國上將軍蒙古漢軍都元帥將兵入閩廣滅宋於厓山師還而卒累贈太師淮陽王諡憲武事蹟具元史本傳其遺詩一百二十篇詞三十餘篇燕山王氏嘗刻之敬義堂廬陵鄧光薦爲之序光薦即宋禮部侍郎宏範南征時被獲不屈因命其子珪事以爲師者也後其曾孫監察御史旭重刋明正德中公安知縣周鉞又重刋之此本即從鉞刻傳錄蓋猶舊帙宏範嘗從學於郝經頗留心儒術其詩皆五七言近體雖頗沿南宋末派然大抵爽朗可誦其中如中酒未醒過似病捜詩不得勝如愁置之江湖集中不辨也以元勲世胄宣力疆塲用餘力從事於吟咏亦無愧於曹景宗之賦競病矣
</p>
<div class="section" id="title-10"><h2>
	陵川集三十九卷附錄一卷<span class="jiazhu">編修汪如藻家藏本</span>
</h2></div>
<p class="em2">
	元郝經撰經有續後漢書已著錄其生平大節炳耀古今而學問文章亦具有根柢如太極先天諸圖說辨微論數十篇及論學諸書皆深切著明洞見閫奥周易春秋諸傳於經術尤深故其文雅健雄深無宋末膚廓之習其詩亦神思深秀天骨挺拔與其師元好問可以雁行不但以忠義著也延祐五年經門人集賢大學士郭貫請以是集與所作續後漢書官爲刋板付待制趙穆編修官浦道源等詳定得旨允行卷首所載江西中書省劄付咨文蓋即其事後官板散佚明正德已卯沁水李淑淵重刋於鄂州陳鳯梧序之康熙乙酉武進陶自悅守澤州得李本於州民武氏家欲鋟木未果僅爲製序弁其首乾隆戊午鳯臺王鏐始校刋之而摭諸書之有涉於經者别爲附錄一卷綴之於末其誌傳行狀官誥劄咨及元明人原序皆仍舊刻冠於首今所行者皆鏐此本云
</p>
<div class="section" id="title-11"><h2>
	歸田類稿二十四卷<span class="jiazhu">永樂大典本</span>
</h2></div>
<p class="em2">
	元張養浩撰養浩有三事忠告已著錄是編乃其詩文也養浩嘗自序其集稱退休田野錄所得詩文樂府九百餘首岐爲四十卷名曰歸田類稿富珠哩翀序<span class="jiazhu">按富珠哩翀原作孛术魯翀今改正</span>作三十八卷卷數巳異文淵閣書目載養浩雲莊傳家集一册雲莊集三冊焦竑國史經籍志則作張養浩文忠集十八卷書名卷數更均與養浩自序不符黄虞稷千頃堂書目雖載歸田類稿之名而亦無卷數考吳師道序云公雲莊集四十卷巳刻於龍興學宫臨川危太朴掇其有闗於治教大體者爲此編而屬予以序云云則龍興所刻者即養浩手編之類稿而改其名曰雲莊集亦即文淵閣書目之三冊危素所删定者即經籍志之張文忠集十八卷而所謂傳家集一冊者當由後人掇拾乃外集補遺之類也然蘇天爵輯元文類僅錄養浩文二篇故明葉盛水東日記頗以天爵失載諫燈山疏爲譏疑元未巳尠流播近時王士禎偶得養浩王友開墓誌歎其奇詭載之皇華紀聞則亦未見其全集惟明季有刻本二十七卷尚存於世旣多漏畧編次亦失倫類今據以爲本而别採永樂大典所載删其重複補其遺闕得雜文八十八首賦三首詩四百六十三首共爲五百八十四首釐爲二十四卷較之九百原數巳及其大半亦足見其崖畧矣又集中有和陶詩序自謂年五十二退居無事日讀陶詩擬其題以發已意得詩若干篇云云今集中乃無一篇殆别爲一編未以人集故永樂大典不收歟養浩爲元代名臣不以詞翰工拙爲重輕然讀其集如陳時政諸疏風采凛然而哀流民操長安孝子賈海詩諸篇又忠厚悱惻藹乎仁人之言即以文論亦未嘗不卓然可傳矣
</p>
<div class="section" id="title-12"><h2>
	白雲集三卷<span class="jiazhu">浙江鮑士㳟家藏本</span>
</h2></div>
<p class="em2">
	元釋英撰釋英字存實錢塘人唐詩人厲元之後也早喜爲詩厯游閩海江淮燕汴間一日登徑山聞鐘聲忽有所悟遂去爲浮屠蓋亦倚松老人饒節之流也顧嗣立選元百家詩收入此集其目錄題曰存實蓋舉其字卷端標名則曰白雲上人英蓋以英爲一字名也考梁有僧祐僧肇皆連僧字爲名安知其不以釋英爲名取義於釋家之英乎雖牟瓛趙孟頫胡長儒林昉趙孟若諸序皆稱曰英上人此猶道林稱林公慧遠稱遠公耳不足證其非二名也集中夜坐讀珦禪師潛山集詩有遠想人如玉何時叩竹房句文珦與賈似道同時則釋英當亦宋末人但其爲僧在宋時元時則無文可考觀趙孟頫序蓋亦厭棄世事遁入空門與遺民之有託而逃者其事不同詩中多閒適之作而罕睹興亡之感是一證矣其才地稍弱未脫宋未江湖之派而世情旣淡神思自淸固非如高九萬輩口山水而心勢利者所可同日語也其贈趙孟若七言律詩亦見張羽靜居集中然附載孟若和詩而卷端又有孟若序則二人倡和於事理爲近張集蓋偶爾誤收集未跋語亦牟瓛作而題曰跋厲白雲詩核跋中詞意猶其未爲僧時所作巳稱白雲然則併顧嗣立白雲上人之稱亦以意爲之者歟
</p>
<div class="section" id="title-13"><h2>
	稼村類稿三十卷<span class="jiazhu">兩淮鹽政採進本</span>
</h2></div>
<p class="em2">
	元王義山撰義山字元高豐城人宋景定中進士知新喻縣厯永州戶曹入元官提舉江西學事原刻題曰宋人非其實也是集乃其子惟肖所編以義山退老東湖之上扁讀書之室曰稼村因以爲名凡各體詩三卷雜文二十七卷詩文皆沿宋季單弱之習絶少警策故王士禎居易錄以爲蕪淺無足取且詆爲最下最傅然觀義山在湖南時湘潭縣豪因爭田不遂獻之學義山引春秋齊人來歸汶陽之田斷其非頗合經義故集中說經之作亦徃徃自岀新意如解周禮師氏職中大夫保氏職下大夫而謂鄭注稱周公召公兼攝之非又解古天子冕服備十二章而謂鄭注九章五章之非皆頗有根據不同勦襲至表啟諸作亦頗織組自然實與劉克莊後村集蹊逕相近雖榛楛之勿翦亦蒙茸於集翠槪加排斥則又太過之論矣
</p>
<div class="section" id="title-14"><h2>
	桐江續集三十七卷<span class="jiazhu">浙江孫仰曽家藏本</span>
</h2></div>
<p class="em2">
	元方回撰回有續古今考已著錄所撰有虚谷集今未見此桐江續集皆其元時罷官後作集中有自序稱二十卷而干頃堂書目作五十卷今觀集中四卷末題從事郎寜國路儒學教授同舍生曹祐編次五卷末題男方存心正心刋行六卷未題初授徽州路儒學教授馮夢龜林一桂等刋九卷末題表姪劉秉懿謹編刋行十卷末題甥姪汪庭芝謹編二十五卷末題古杭徐芝石宅滄浪山房刋行二十七卷末題學生徐編次而佚其名則後人所增益非其舊也此本猶元時舊刻有玉蘭堂印又有季滄葦藏書印蓋文徵明所藏復歸泰興季振宜者詩集闕一卷二卷三卷二十一卷二十三卷二十四卷二十六卷三十二卷三十四卷三十六卷三十九卷四十卷四十一卷僅存二十九卷文集惟第一卷目次可辨餘皆初刋稿本卷字下但有墨臺不知首尾以數計之約存八卷中間頗有缺頁無别本可校今亦仍之觀吳之振重刋瀛奎律髓疑書首一序非回所作今集中載此文在送王俊甫序後劉子敬吟卷序前知之振未見此集則亦希覯之本不以殘缺廢矣回人品卑汚見於周密癸辛雜識者殆無人理然觀其集中諸文學問議論一尊朱子崇正闢邪不遺餘力居然醇儒之言就文言文要不可謂其悖於理也其詩專主江西平生宗旨悉見所編瀛奎律髓中雖不免以粗率生硬爲老境而當其合作實出宋末諸家上更不能以其人廢矣
</p>
<div class="section" id="title-15"><h2>
	野趣有聲畫二卷<span class="jiazhu">浙江鮑士㳟家藏本</span>
</h2></div>
<p class="em2">
	元楊公遠撰公遠字叔明歙縣人是集前有咸淳中吳龍翰序稱一卷而此本二卷然至元乙酉方回跋在上卷末所載回溪道中一詩乃在下卷中使原爲二卷則此跋不應介在其間使集中原載此詩則回又必不更錄其全文知原集止一卷而下卷爲後人所續輯故又有丙戌初度詩在作跋後一年也其詩不岀宋末江湖之格蓋一時風氣使然一邱一壑亦有佳致以久無刋本故選宋元詩者多遺之明嘉靖丙申汪元錫始得本於其族子瀚乃復傳鈔集中有至元乙酉生朝詩稱六十平頭慳兩歲則是年五十八以長厯推之當生於理宗紹定元年宋亡時年四十九入元未仕當從周密之例稱南渡遺民然集中春雪詩題下註已卯正月初三作是時正張世傑陸秀夫等蹈海捐生之歲而其詩有向曉披衣更擁衾更無一事惱胸襟則是以宋之存亡付諸度外與前朝故老惓惓舊國者迥殊且入元以後干謁當路頌揚德政之詩不一而足其未出仕當由梯進無媒固不能與密之終身隠遯者同日語矣今繫之元人從其志也
</p>
<div class="section" id="title-16"><h2>
	月屋漫稿一卷<span class="jiazhu">兩淮鹽政採進本</span>
</h2></div>
<p class="em2">
	元黄庚撰庚字星甫天台人厲鶚以其生於宋末入元未仕遂收入宋詩然宋亡時庚尚㓜觀其集首自序乃泰定丁卯所作時元統一海内已五十七年不得仍系之宋今仍題作元人從浙江通志文苑傳例也庚嘗客山陰王英孫家試越中詩社枕易題庚爲第一考官乃李侍郎今評語與原詩並在集中<span class="jiazhu">案張光觀屏巖小稿亦有此事未詳孰是姑兩存之</span>蓋甚爲當時所推重其詩沿江湖末派體格不免稍卑而觸處延賞亦時逢警語如五言之斜陽明晩浦落葉痩秋山柳色獨靑眼梅花同素心鳴榔丹葉聚撒綱浪花圓諸句七言之鐘帯夕陽來遠寺碑和春雨卧平蕪細柳雨中垂綠重殘花風裏亂紅輕淸夜夢分千里月故鄕人各一方天風月滿懐詩可寫雪霜侵鬢鏡先知諸句類皆風致婉約猶具晩唐之一體王士禎居易錄謂月屋漫稿一卷皆庸下無足取未免詆之太甚矣
</p>
<div class="section" id="title-17"><h2>
	剡源集三十卷<span class="jiazhu">兩淮鹽政採進本</span>
</h2></div>
<p class="em2">
	元戴表元撰表元字帥初一字曾伯慶元奉化人宋咸淳中登進士乙科除建康教授遷臨安又遷行戶部掌故國子主簿皆以兵亂不就元大德中以薦授信州教授調婺州移疾歸再以修撰博士薦不起終於家事蹟具元史儒學傳表元所著剡源集明初上於史館宋濂曾序而刻之凡二十八卷其板久佚此本乃嘉靖間四明周儀得其舊目廣爲蒐輯釐爲三十卷表元後裔洵復梓行之王士禎居易錄稱海寜刻剡原集四卷乃黄宗羲所選錄非完書也表元少從王應麟舒岳祥游學問淵源具有授受顧嗣立元詩選小傳稱宋季文章氣萎薾而詞骫骳帥初槪然以振起斯文爲巳任其學博而肆其文淸深雅潔化朽腐爲神奇間事摹畫而隅角不露尤自祕重不妄許與至元大德間東南之士以文章大家名重一時帥初一人而已又引宋濂之言曰濓嘗學文於黄文獻公公於宋季詞章之士樂道之而不巳者惟剡源戴先生爲然云云於元人之中推之獨至今觀其詩文信嗣立所論不誣也
</p>
<div class="section" id="title-18"><h2>
	剩語二卷<span class="jiazhu">永樂大典本</span>
</h2></div>
<p class="em2">
	案是集散見永樂大典中或題曰艾性夫剩語或題曰艾性夫孤山晩稿而不著性夫爲名爲字亦不載時代今考江西通志稱撫州三艾叔可字無可憲可字元德性字天謂皆工於詩性闔門教授執經者盈門著有孤山詩集與永樂大典所題孤山晩稿相合吳澄支言集有高蘷妻艾氏墓誌稱爲咸淳貢生性夫之女習見其家儒效屢以朂其夫云云與永樂大典所題艾性夫合疑江西通志本作性夫字天謂傳刻脫一夫字也考集中有謝枋得輓詩一首則性夫元初尚存又曹安讕言剩語稱於成化五年之元江署學一家多藏書内一詩集乃江浙道提舉艾性夫作貫酸齋作序云云宋無江浙道提舉蓋其晩年巳仕元矣性夫講學之家而其詩氣韻淸拔以妍雅爲宗絶不似宋末有韻之語錄五七言古體筆力排盪尤爲擅長曹安稱其七言律太辣五七言絶歌行語多闗世教併稱其銅雀硯撲滿吟臨卭道士招魂歌三首所論頗爲得實謹採掇排次釐爲二卷用存其槪至原書本分集編次其卷目巳不可見而永樂大典内題作剩語者較多今故用以標名不復更爲分析焉
</p>
<div class="section" id="title-19"><h2>
	養蒙集十卷<span class="jiazhu">兩江總督採進本</span>
</h2></div>
<p class="em2">
	元張伯淳撰伯淳字師道嘉興崇德人宋末舉童子科至元二十三年以薦除杭州路教授大德中官至翰林侍講學士虞集序其集述其生平甚悉以漢賈誼比之鄧文原序亦擬以陸贄然所稱論事數十條者今皆不載於集中蓋召對靣陳未具疏也文原又稱其爲文恥尚鉤棘而舂容紆徐鏗乎如金石之交奏然不喜以藻翰自名殁後無成稿其子河東宣慰副使采長孫武康縣尹炯訪求遺逸釐爲十卷今觀其文源出韓愈多謹嚴峭健得立言之體文原以舂容紆徐稱之不甚相似其詩則鄙拙殊甚古體尤劣王士禎居易錄深詆其膚淺顧嗣立元詩選亦稱其古詩少合作集中有題鮮于伯機所藏黄庭經一首語較古健乃趙孟頫作誤入又稱其近體率皆酬應之作其言皆允惟嗣立所摘佳句九聯則多所未安如出郊詩云痩笻支彳亍狹路寫之无此何等語而顧以爲佳乎皇甫湜李翺諸集皆不載詩不害其爲湜與翺正不必曲爲回䕶也其集刋板久佚輾轉傳抄殘缺頗甚此本凡文六卷詩三卷詞一卷乃錢塘厲鶚鈔自繡谷吳氏者鶚頗爲校正然脫簡終弗能補考顧嗣立元詩選中闕字與此本並同則嗣立所見亦即此本矣
</p>
<div class="section" id="title-20"><h2>
	墻東類稿二十卷<span class="jiazhu">永樂大典本</span>
</h2></div>
<p class="em2">
	元陸文圭撰文圭字子方江陰人㓜而頴悟博通經史及天文地理律象醫藥算數之學宋咸淳初以春秋中鄕選延祐設科再中鄕舉以老疾不應徵召卒於家事蹟具元史儒學傳文圭當南宋之末年巳二十餘入元後五十餘年至泰定天曆間尚應聘設教於容山至順末猶爲陳敬叔作安定祠記又數年至順帝至正初始卒最爲老壽惟史不載其登仕版而集中吳縣學田記有至元辛卯余領吳縣學事語似亦曾爲教官然辛卯爲世祖至元二十八年文圭祗三十餘而記中乃有余愚且老句與文圭情事不合或此記本代人作而失於標註歟史稱文圭之文融會經傳縱横變化莫測其涯涘東南學者皆宗師之今核所作史言不謬史又稱其邃於地理考核甚詳今檢集中惟存辨毛頴傳中山一條餘悉不載殆散佚不可考矣是集本二十卷世久無傳今從永樂大典中蒐採遺佚共得文三百餘篇詩詞六百餘篇仍依原目釐爲二十卷雖割裂之餘重爲輯綴亡失者巳多而據所存者觀之固元初一作者也
</p>
<div class="section" id="title-21"><h2>
	靑山集八卷<span class="jiazhu">永樂大典本</span>
</h2></div>
<p class="em2">
	元趙文撰文字儀可一字惟㳟號靑山廬陵人宋景定咸淳間嘗冐宋姓三貢於鄕後始復本姓入學爲上舍宋亡入閩依文天祥元兵破汀州與天祥相失遯歸故里後爲東湖書院山長選授南雄文學其卒也程鉅夫爲作誌銘見於雪樓集劉將孫作墓表亦見於養吾集載其行履頗詳近時顧嗣立元詩選小傳稱其入元授淸江教授而程誌實作南雄鉅夫與文交契甚厚不容有悞疑嗣立所記乃偶然失考又永樂大典書其名多作彣字案集韻彣文音義本通亦非别有兩名也文與謝翺王炎午同入文天祥幕府滄桑以後獨不深自晦匿以遲暮餘年重餐元祿出處之際實不能無愧於諸人然其文章則時有哀江南賦之餘音擬以古人其庾信之流亞乎文嘗自言行事使人皆可知可見者爲君子之行爲文使人讀之可曉考之有證者爲君子之言今觀其詩文皆自抒胸臆絶無粉飾亦可謂能踐其言矣焦竑國史經籍志載靑山藁三十一卷世尠流傳今從永樂大典中裒輯編訂勒爲八卷
</p>
<div class="section" id="title-22"><h2>
	桂隠文集四卷詩集四卷<span class="jiazhu">浙江鮑士㳟家藏本</span>
</h2></div>
<p class="em2">
	元劉詵撰詵字桂翁廬陵人生於宋末猶及見諸遺老得其緒論迨延祐復科舉後益肆力於名物度數訓詁箋註之學旣十年不第乃刻意於詩古文江南行御史臺屢以教官館職遺逸薦皆不報至正十年卒年八十三王榮祿爲之請於朝諡曰文敏事迹具元史儒學傳此集爲其門人羅如篪所編有虞集歐陽元二序本傳稱其文根柢六經躪躒諸子百家融液今古而不露其踔厲風發之狀考集中有與揭曼碩書稱文章期於古而不期於襲期於善而不期於同期於理之逹神之超變化起伏之妙而不盡期於爲收歛平緩之勢若以委怯爲和平迂撓爲舂容如學西施者僅得其矉學孫叔敖者僅得其衣冠談笑非善學者也蓋其文章宗旨主於自出機軸而不以摹擬字句爲古歐陽元序亦稱其文温柔敦厚似歐明辨雄雋似蘇至論其妙非相師非不相師蓋深得詵之用意元又稱其尤長於詩詩尤長於五言古體短篇所論亦允顧嗣立元詩選則稱其律詩多佳句案集中近體格力頗遒實不僅以佳句見且嗣立所摘諸聯如燕子樓臺人影痩海棠池館月痕孤乃近小詞君如硎刃千牛解我似車輪四角方亦江湖習調殊不足盡詵所長也詵墓誌亦歐陽元作稱其有古文若干卷諸體詩若干卷駢儷書劄若干卷總題曰桂隠集均不著其卷數疑作誌時僅有藁本尚未釐定成編此本爲明嘉靖間其族孫志孔所刋凡文四卷詩四卷而不載駢儷書劄疑重刋時巳有所散佚又詩末有羅如篪跋稱先梓其詩十四卷而今本實止四卷殆亦編次者所合併歟
</p>
<div class="section" id="title-23"><h2>
	水雲村稿十五卷<span class="jiazhu">江西廵撫採進本</span>
</h2></div>
<p class="em2">
	元劉壎撰壎有隠居通議已著錄其文集舊有二本一曰水雲村泯稿乃明洪武間其孫瑛所手抄篇目無多而多雜採隠居通議中語綴輯成帙不爲完本一即此本乃其裔孫凝收拾遺佚别加排次蒐采較爲賅備惟原目二十卷而所存止十五卷自十六卷以下有錄無書當由傳寫者失之然此五卷所載皆靑詞祝文無闗體要之作其存佚無足爲重輕則雖缺猶不缺矣壎才力雄放尤長於四六集中所載諸啟劄大抵皆在宋世所作考隠居通議自述其得意之筆如代吳浚謝建閫表弔吳浚文代趙必岊謝廟堂啟通丁應奎啟今皆不見於集中則其散佚者亦自不少然即所存者觀之隸事鑄詞亦復頗見精采壎嘗自言趙必岊稱其能以散文爲四六正是片叚議論非若世俗抽黄對白而血脉不貫者蓋生平得力有甘苦自知者矣其他古文則多入元以後所作灝瀚流轉頗爲有氣而時以俳句綺語攙雜其間頗乖典則則覃精儷偶先入者深有不知其故態之萌者矣惟其年過七句復出食元祿而晩春郊行詩云路少過軍仍鼓吹地多遺老自衣冠丙子閩山詩云漢祚縱移諸葛在唐兵雖散子儀侯賈似道詩云漢祖有恩慙馬邑懷王何罪老咸陽皆其未岀山時所作是則可以不存耳
</p>
<div class="section" id="title-24"><h2>
	巴西文集一卷<span class="jiazhu">江西廵撫採進本</span>
</h2></div>
<p class="em2">
	元鄧文原撰文原字善之一字匪石綿州人隨其父流寓錢塘自稱巴西不忘本也生於宋理宗寳祐六年宋末應浙西轉運司試中魁選至元間行中書省辟爲杭州路儒學正官至集賢直學士兼國子監祭酒致仕致和元年卒於家諡文肅事跡具元史本傳文原學有本原所作皆温醇典雅當大德延祐之世獨以詞林耆舊主持風氣袁桷貢奎左右之操觚之士響附景從元之文章於是時爲極盛文原實有獨導之功所著有内制集素履齋稿今並未見傳本此本不知何人所編僅錄其碑誌記序等文七十餘篇即顧嗣立元詩選中所錄諸詩亦無一首蓋出後人摘選非其完帙然黄虞稷千頃堂書目僅列二集之名而無其卷數蓋亦未見近時藏書家所有皆與此本相同則其全集之存否蓋未可知或好事者蒐採遺編以補亡佚亦未可知然吉光片羽雖少彌珍固當以幸存寳之不當以不完廢之矣
</p>
<div class="section" id="title-25"><h2>
	屏巖小稿一卷<span class="jiazhu">編修汪如藻家藏本</span>
</h2></div>
<p class="em2">
	元張觀光撰觀光字直夫東陽人其始末未詳集中有和仇山村九日吟而晩春即事詩中有杜鵑亡國恨歸鶴故鄕情句蓋宋末元初人又有甲子歲旦詩考景定五年爲甲子元泰定元年亦爲甲子詩中有歲換上元新甲子句以厯家三元之次推之上元甲子當屬泰定觀其除夕即事詩中稱明朝年八十則得壽頗長其時猶相及也詩多窮途之感蓋不遇之士惟贈談命姚月壺詩有試把五行推測看廣文宫冷幾時春句其殆曾爲學官歟全集皆格意淸淺頗窘於邊幅然吐屬婉秀無鈎章棘句之態越中詩社以枕易爲題李應祈次其甲乙以觀光爲第一其詩今見集中併載應祈批稱其若紛紛盆盎中得古罍洗<span class="jiazhu">案黄庚月屋漫稿亦稱以枕易詩爲李侍郎取第一一試有兩第一必有一譌然無可考證謹附識於此</span>又有梅魂七言律詩一首註曰武林試中選秋色五言律詩一首註曰山陰詩社中選蓋在當日亦以吟咏擅名矣
</p>
<div class="section" id="title-26"><h2>
	玉斗山人集三卷<span class="jiazhu">浙江鮑士㳟家藏本</span>
</h2></div>
<p class="em2">
	舊本題南宋王奕撰考集中奠大成至聖文宣王文稱至元二十六年歲在已丑江南儒生王奕等其玉窻如菴記則稱歲癸巳前奉旨特補玉山教諭癸巳爲至元三十年然則奕食元祿久矣跡其出處與仇遠白珽相類題南宋者悞也奕字敬伯玉山人所著有斗山文集十二卷梅嵓雜詠七卷今並不傳惟此集尚存本名東行斐稿明嘉靖壬寅其鄕人陳中州爲刋板佚其詩四首而别附以文二篇始改題今名其詩稍失之粗然磊落有氣勝宋季江湖一派素與謝枋得相善枋得北行以後尚有唱和詩十首又有和元好問曲阜紀行詩十首贈倪布山詩一首稱爲金遺其寄周月湖絶句亦有起觀疆宇皆周土只有西山尚屬商句皆尚以宋之遺民自居則其出爲學官當在已丑之後然其祭文宣王文稱天混圖書氣通南北九域甫一可輿可舟祖庭觀丁歌稱幸際天地還淸寜於新朝無所怨尤祭曾子文稱某等律以忠孝實爲罪人願保髮膚以遂終慕亦未敢高自位置視首䑕兩端業巳偷生隳節而猶思倔强自異者固尚有間矣集中詩文雜編頗乖體例然無關於宏旨今亦姑仍原本錄之焉
</p>
<div class="section" id="title-27"><h2>
	谷響集三卷<span class="jiazhu">編修汪如藻家藏本</span>
</h2></div>
<p class="em2">
	元釋善住撰善住字無住别號雲屋嘗居吳郡城之報恩寺徃來吳淞江上與仇遠白珽虞集宋无諸人相酬唱遠贈詩有云閶門北去山如畫有日同師歩翠微无答其見寄詩亦有句妙唐風在之語蓋雖入空門而深與文士同臭味也集中癸亥歲寓居錢塘千頃寺述懷詩有高閣工書三十年句從英宗至治三年癸亥上推三十年爲世祖至元三十一年甲午距宋亡僅十四年其贈隠者詩有對食慙周粟紉衣尚楚蘭句蓋猶及見宋之遺老故所作頗有矩矱觀其論詩有云典雅始成唐句法粗豪終有宋人風命意極爲不凡及核其篇什則但工近體大抵以淸雋琱琢爲事頗近四靈江湖之派終不脫宋人窠臼所言未免涉於過高然造語新秀絶無蔬筍之氣佳處亦未易及在元代詩僧中固宜爲屈一指也
</p>
<div class="section" id="title-28"><h2>
	竹素山房詩集三卷<span class="jiazhu">編修汪如藻家藏本</span>
</h2></div>
<p class="em2">
	元吾邱衍撰衍有晉史乘已著錄此其所著詩集而附以遺文二篇其詩頗效李賀體不能盡脫元人窠臼然胸次旣高神韻自别徃徃於町畦之外逸致横生所謂王謝家子弟雖復不端正者亦奕奕有一種風氣也考衍於至大三年爲人所累被攝得釋不勝其恚自投西湖死留一詩别其友仇遠云劉伶一鍤事徒然蝴蝶西飛别有天欲語太元何處問西泠西畔斷橋邊别見於釋宗泐集而此三卷中無之意者原稿爲衍所自編故未經載入歟朱存理樓居雜著有書吾氏類集一篇稱虞山雜抄内有竹房集三卷予家有子招雨師文等篇遺跡一册錄附集後其卷帙與此本合則此猶舊帙矣
</p>
<div class="section" id="title-29"><h2>
	紫山大全集二十六卷<span class="jiazhu">永樂大典本</span>
</h2></div>
<p class="em2">
	元胡祗遹撰祗遹磁州武安人元史本傳載其字曰紹開然今民將在祗遹乃文考紹聞衣德言實周書康誥之文核其名義疑紹開當作紹聞元史乃傳刻之訛也中統初張文謙宣撫大名辟祗遹爲員外郎後官至江南浙西道提刑按察使延祐五年追贈禮部尚書諡文靖是集爲其子太常博士持所編前有其門人翰林學士承旨劉賡序原本六十七卷歲久散侏今據永樂大典所載裒合成編釐爲賦詩詩餘七卷文十二卷雜著四卷語錄三卷其間雜著一類祗遹一生所學具見於斯然體例最爲冗瑣有似隨筆劄記者有似短章小品者有似莅官條約者有似公移案牘者層見錯出殆不可名以一格考賈誼新書皆以所作治安策及言事諸疏割裂顚倒各自爲章别標篇目說者以爲平時紀錄之稿其後聯綴成篇而上之祗遹是集或亦是例與史稱其官右司員外郎時以論事忤姦相阿哈瑪<span class="jiazhu">案阿哈瑪原作阿合馬今改正</span>外遷太原路治中提舉鐡冶欲以歲賦不辦責之及其莅職乃以最聞官荆湖北道宣慰副使時辨誣告不軌之獄官濟寜路總管時擘畫軍政八事並修明學校之法又稱其所至皆抑豪右扶寡弱敦教化厲士風蓋以吏材名一時而無一語及其文章今觀其集大抵學問出於宋儒以篤實爲宗而務求明體逹用不屑爲空虚之談詩文自抒胸臆無所依仿亦無所雕飾惟以理明詞逹爲主元代詞人徃徃以風華相尚得茲布帛菽粟之文亦未始非中流一柱矣惟編錄之時意取繁富遂多收應俗之作頗爲冗雜甚至如黄氏詩卷序優伶趙文益詩序贈宋氏序諸篇以闡明道學之人作媟狎倡優之語其爲白璧之瑕有不止蕭統之譏陶潛者陶宗儀輟耕錄載其鍾愛歌兒珠簾秀贈以沉醉東風小曲殆非誣詞矣以原本所有姑仍其舊錄之而附糾其謬於此亦足爲操觚之烱戒也
</p>
<div class="section" id="title-30"><h2>
	松鄕文集十卷<span class="jiazhu">兩淮馬裕家藏本</span>
</h2></div>
<p class="em2">
	元任士林撰士林字叔實號松鄕奉化人以郝天挺薦授安定書院山長是集所錄碑誌居多大抵刻意摹韓愈而其力不足以及愈故句格徃徃拗澁乃流爲劉蛻孫樵之體又間雜偶句爲例不純其自然道士傳正一先生傳壽光先生傳諸篇襲毛頴傳而爲之亦頗嫌窠臼然南宋季年文章凋敝道學一派以冗沓爲詳明江湖一派以纎佻爲雅雋先民舊法幾於蕩析無遺士林承極壞之後毅然欲追歩於唐人雖明而未融要亦有振衰起廢之功所宜過而存之者也趙孟頫嘗見其蘭芎山寺碑文深相傾挹後士林卒孟頫爲誌其墓杜本亦稱其謝翺傳胡烈婦傳能使秉彝好德之心千載著明固非曲相假借矣
</p>
<div class="section" id="title-31"><h2>
	松雪齋集十卷外集一卷<span class="jiazhu">兩淮馬裕家藏本</span>
</h2></div>
<p class="em2">
	元趙孟頫撰孟頫字子昻宋太祖之後以秀王伯圭賜第湖州故爲湖州人年十四以父蔭入仕宋亡家居會程鉅夫訪遺逸於江南以孟頫入見即授兵部郎中累官翰林學士承旨卒追封魏國公諡文敏事蹟具元史本傳楊載作孟頫行狀稱所著有松雪齋詩集不詳卷數明萬曆間江元禧所編松雪齋集寥寥數篇實非足本惟焦竑經籍志載孟頫集十卷與此本目次相合而史所稱琴原樂原得律吕不傳之妙者檢勘均在其中外集雜文十九首亦他本所未載蓋全帙也孟頫以宋朝皇族改節事元故不諧於物論觀其和姚子敬韻詩有同學故人今巳稀重嗟出處寸心違句是晩年亦不免於自悔然論其才藝則風流文采冠絶當時不但翰墨爲元代第一即其文章亦揖讓於虞楊范揭之間不甚出其後也集前有戴表元序見剡源集中末題大德戊戌歲蓋孟頫自汾州知州謁告歸里時裒集所作請表元序之者表元不妄許與而此序推挹甚至其有所以取之矣後人編錄全集仍錄此序以爲冠非無意也
</p>
<div class="section" id="title-32"><h2>
	吳文正集一百卷私錄二卷<span class="jiazhu">浙江孫仰曾家藏本</span>
</h2></div>
<p class="em2">
	元吳澄撰澄有易纂言已著錄是集爲其孫當所編永樂丙戌其五世孫爟所重刋後有爟跋曰支言集一百卷私錄二卷皆大父縣尹公手所編類刋行於世不幸刻板俱燬於兵火舊本散落雖獲存者間亦殘缺迨永樂甲申始克取家藏舊刻本重壽諸梓篇類卷次悉仍其舊不敢更改惟卷首增入年譜神道碑行狀國史傳以冠之但舊所缺簡遍求不得完本今故止將殘缺篇題列於各卷之末以俟補續云云則此本乃殘缺之餘非初刻之舊矣然檢其卷尾缺目惟十七卷徐君順詩序一篇五十四卷題趙天放桃源卷後一篇五十七卷題約說後一篇又三十七卷滹南王先生祠堂記末註此下有缺文而已所佚尚不多也初許衡之卒詔歐陽元作神道碑及澄之卒又詔揭徯斯撰神道碑首稱皇元受命天降眞儒北有許衡南有吳澄所以恢宏至道潤色鴻業有以知斯文未䘮景運方興云云當時蓋以二人爲南北學者之宗然衡之學主於篤實以化人澄之學主於著作以立教故世傳魯齋遺書僅寥寥數卷而澄於注解諸經以外訂正張子邵子書旁及老子莊子太元樂律八陣圖葬經之類皆有撰論而文集尚裒然盈百卷衡之文明白質樸逹意而止澄則詞華典雅徃徃斐然可觀據其文章論之澄其尤彬彬乎吳當所編過於求備片言隻字無不收拾有不必存而存者未免病於稍濫然此自南宋以來編次遺集之通弊亦不能獨爲當責矣
</p>
<div class="section" id="title-33"><h2>
	金淵集六卷<span class="jiazhu">永樂大典本</span>
</h2></div>
<p class="em2">
	元仇遠撰遠字仁近一曰仁父錢塘人因居餘杭溪上之仇山自號曰山村民世傳高克恭畫山村圖卷即爲遠作也遠在宋咸淳間即以詩名至元中嘗爲溧陽教授旋罷歸優游湖山以終遠初鋟所作一編方鳯牟巘戴表元皆爲之序分教京口時裒所作曰金淵集吾邱衍爲之題詩所謂仇仁父解秩建康有新文曰金淵集者是也二集皆巳佚故明嘉靖中顧應祥跋其贈士瞻上人卷巳有不見全集之憾世所傳興觀集山村遺稿皆從手書墨蹟蒐聚成編非其完書近時歙縣項夢昶始采摭諸書所載補輯爲山村遺集一卷刻之杭州而所謂金淵集者則不可復覩今惟永樂大典所載尚數百首考遠贈士瞻上人卷後有洪武二十一年僧道衍跋其推挹甚至蓋深傾倒於遠者故其監修是書載之獨夥疑其全部收入所遺無幾也謹以各體排纂編爲六卷遠在宋末與白珽齊名號曰仇白厥後張翥張羽以詩鳴於元代者皆岀其門他所與唱和者周密趙孟頫吾邱衍鮮于樞方回黄溍馬臻皆一時名士故其詩格高雅徃徃頡頑古人無宋末麤獷之習方鳯序述遠之言曰近體吾主唐古體吾主選瞿祐又記遠自跋其詩曰近世習唐詩者以不用事爲第一格少陵無一字無來處衆人固不識也若不用事之說正以文不讀書之過耳其言頗中江湖四靈二派之病今觀所作不愧所言而此集出自塵埋蠧蝕之餘皆項夢昶本所不載若有神物呵䕶俾待聖朝而復顯者爲尤可寳貴矣
</p>
<div class="section" id="title-34"><h2>
	山村遺集一卷<span class="jiazhu">浙江鮑士㳟家藏本</span>
</h2></div>
<p class="em2">
	元仇遠撰遠所撰金淵集皆官溧陽日作故取投金瀨事以爲名所載皆溧陽之詩而他作不預焉其他作爲方鳯牟巘戴表元等所序者僅散見諸家集中而詩則久佚世所傳興觀集山村遺稿皆後人以墨跡裒刻非其完本此本爲歙縣項夢昶所編後有夢昶跋稱留意披訪從珊瑚木難淸河書畫舫成化杭州府志嘉興志補上天竺寺志絶妙好詞花草粹編諸書中復得詩詞題跋如干首編排成帙雖其時永樂大典猶庋藏淸秘外間不得而窺金淵集所載夢昶皆不及錄不足以盡遠之著作然此集之詩皆不作於溧陽不可併入金淵集内故仍存其書各著於錄以不没遠之佚篇焉
</p>
<div class="section" id="title-35"><h2>
	湛淵集一卷<span class="jiazhu">浙江鮑士㳟家藏本</span>
</h2></div>
<p class="em2">
	元白珽撰珽有湛淵靜語已著錄成化杭州府志載珽湛淵集八卷文淵閣書目尚著錄今巳久佚此本爲近時杭州沈菘町所輯凡賦二首詩六十三首文六首冠以戴表元序而附以宋濓所作墓誌表元序稱其詩甚似渡江陳去非濓誌載劉辰翁之言稱其不爲雕刻苛碎有雲山韶濩之音又月泉吟社第十八名唐楚友者即珽之寓名謝翺方鳯等亦評其格調甚高陶九成撰輟耕錄載其演雅十首蓋珽在宋咸淳中巳與仇遠同以詩名入元後二人皆應薦爲儒官坎坷不達退老湖山出處亦畧相近其集皆散佚之後經後人重輯畧存什一而遠所撰金淵集以永樂大典全部收入㳟逢聖代右文得邀睿鑒重壽棗梨而珽集以永樂大典未收無從裒錄故所傳祗有此本其中又間雜僞作如成化杭州府志所載三月八日過西馬塍一首中四句全與月泉吟社詩同而第二句以塍字與晴聲名字同押是於至正之初巳用洪武正韻其爲依託淆混不問可知是則與遠所遭有幸有不幸矣然吉光片羽終足寳貴固不妨與遠並傳也
</p>
<div class="section" id="title-36"><h2>
	牧潛集七卷<span class="jiazhu">編修汪如藻家藏本</span>
</h2></div>
<p class="em2">
	元釋圓至撰圓至字牧潛號天隠高安人至元以來遍厯荆襄吳越禪理外頗能讀書又刻意爲古文筆力斬然多可觀者前有崇禎已卯僧明河書姚廣孝序後一篇稱初得抄本於武林前有方回序後有洪喬祖跋又有姚廣孝序序爲逃虚子集所不載後又得見刻本多詩數首因校付毛晉刻之此本即毛晉所刻僅有喬祖跋及明河此文無方姚二序殆偶失之明河又稱嘗讀虎邱舊志見圓至修隆禪師塔記嘆其文字之妙今此記不見集中則不知何以不補入也自六代以來僧能詩者多而能古文者不三五人圓至獨以文見亦緇流中之卓然者都穆南濠詩話嘗稱圓至工於古文詩尤淸婉舉其寒食西湖送人再徃湖南凃居士見訪五詩送人及再徃湖南詩不免凡語餘三篇誠楚楚有淸致蓋其詩亦有可觀而所註周弼三體唐詩乃弇陋不可言狀知文章之道與考證之學分路揚鑣也久矣
</p>
<div class="section" id="title-37"><h2>
	小亨集六卷<span class="jiazhu">永樂大典本</span>
</h2></div>
<p class="em2">
	元楊宏道撰宏道字叔能淄川人生金之季其事蹟不見於史傳以集中詩文考之金宣宗興定末始與元好問會於京師是時金巳南遷至哀宗正大元年嘗監麟游酒稅後又仕宋以理宗端平元年爲襄陽府學教諭其投趙制置劄有歸朝未滿三載語則當以紹定末南歸者而集中又有贈仲經詩序稱端平二年淸明後出襄陽攝唐州司戶十二月上旬北遷寓家濟源云云則在宋未久旋入於元考之宋史是歲七月元兵至唐州全子才棄師宵遯唐州遂爲元所取宏道蓋因此北還耳其後遂鮮所表見當未經復仕惟集中門帖子有已酉再逢鬢未皤之句計入元又十四五年而宏道年巳六十矣綜其生平流離南北竊祿苟全其出處之際蓋無足道然其詩則在當日最爲有名元好問序其集謂金南渡後學詩者惟辛敬之楊叔能以唐人爲指歸又序楊飛卿陶然集謂貞祐後詩學爲盛洛西辛敬之淄川楊叔能太原李長源龍坊雷伯威北平王子正皆號稱專門又有贈宏道詩云海内楊司戶聲名三十年又云星斗龍門姓氏新豈知書劍老風塵其傾倒於宏道甚至劉祁歸潛志亦以宏道與好問及李汾杜仁傑並稱同時若趙秉文楊雲翼見其詩並稱嘆不巳秉文至比之金膏水碧物外難得之寳今觀所作五言古詩得比興之體時時近漢魏遺音律詩風格高華亦頗有唐調雖不及好問之雄渾蒼堅然就一時詩家而論固不可謂非北方之巨擘也焦竑經籍志載小亨集十五卷世久失傳今從永樂大典中搜輯編綴釐爲詩五卷文一卷
</p>
<div class="section" id="title-38"><h2>
	還山遺稿二卷附錄一卷<span class="jiazhu">浙江鮑上㳟家藏本</span>
</h2></div>
<p class="em2">
	元楊奐撰奐又名知章字煥然乾州奉天人生於金世宗大定二十六年凡秋試四中選而春試輙不第入元以耶律楚材薦授河南路徵收歲課所長官兼亷訪使越十年致仕歸事迹具元史本傳考集中臂僮記稱所著有還山前集八十一卷後集二十卷近鑑三十卷韓子十卷槩言二十五篇硯纂八卷北見記三卷正統記六十卷元史本傳則僅稱有還山集六十卷元好問作奐神道碑則稱還山集一百二十卷卷目均參差不符然舊本不傳無由考定此本乃明嘉靖初南陽宋廷佐所輯以掇拾殘賸故名之曰遺稿凡文一卷詩一卷冠以考歲畧又附錄傳誌題咏之類爲一卷併各以採自某書得自某人及石刻今在某所註於下蓋明之中葉士大夫偶著一書猶篤實不苟必求有據如此也奐詩文皆光明俊偉有中原文獻之遺非南宋江湖諸人氣含蔬筍者可及其汴故宮記述北宋大内遺跡與姚公茂書論朱子家禮神主之式舉所見唐杜衍家廟及汴京宋太廟爲證東遊記述孔林古迹尤悉皆可以備文獻之徵也陶宗儀輟耕錄稱奐嘗讀通鑑至論漢魏正閏大不平之遂修漢書駁正其事因作詩云風烟慘澹控三巴漢燼將燃蜀婦髽欲起温公問書法武侯入寇寇誰家後攻宋軍迴始見通鑑綱目其書乃寢云云是郝經以外又有斯人亦具是卓識矣
</p>
<div class="section" id="title-39"><h2>
	魯齋遺書八卷附錄二卷<span class="jiazhu">左都御史張若淮家藏本</span>
</h2></div>
<p class="em2">
	元許衡撰衡有讀易私言已著錄初衡七世孫壻郝亞卿輯其遺文未竟河内教諭宰延俊繼成之何瑭爲之序嘉靖乙酉山陰蕭鳴鳯校刋於汴自爲之序序後復有題識云鳴鳯方校是書適應内翰元忠奉使過汴謂舊本次第似有未當乃重編如左續得内法及大學中庸直解俱以次增入舊本名魯齋全書竊謂先生之書尚多散佚未敢謂之全也故更名遺書蓋此本爲應良所重編而鳴鳯更名者也首二卷爲語錄第三卷爲小學大義直說大學要畧大學直解第四卷分上下上爲中庸直解下爲讀易私言讀文獻公揲蓍說及隂陽消長一篇第五卷爲奏疏第六卷亦分上下上爲雜著下爲書狀第七第八卷爲詩樂府附錄二卷則像贊誥勅之類及後人題識之文其書爲後人所裒輯無所别擇如大學中庸直解皆課蒙之書詞求通俗無所發明其編年歌括尤不宜列之集内一槩刋行非衡本意然衡平生議論宗旨亦頗賴此編以存棄其蕪雜取其精英在讀者别擇之耳其文章無意修詞而自然明白醇正諸體詩亦具有風格尤講學家所難得也
</p>
<div class="section" id="title-40"><h2>
	靜修集三十卷<span class="jiazhu">兩江總督採進本</span>
</h2></div>
<p class="em2">
	元劉因撰因有四書集義精要已著錄其早歲詩文才情馳騁旣乃自訂丁亥詩集五卷盡取他文焚之卒後門人故友裒其軼藁得樵菴詞集一卷遺文六卷拾遺七卷最後楊俊民又得續集二卷捃拾殘賸一字不遺其中當必有因所自焚者一例編輯未必因本意也後房山賈彝復增入附錄二卷合成三十卷至正中官爲刋行即今所傳之本其文遒健排奡迥在許衡之上而醇正乃不減於衡張綸林泉隨筆曰劉夢吉之詩古選不減陶柳其歌行律詩直溯盛唐無一字作今人語其爲文章動循法度春容有餘味如田孝子碑輞川圖記等作皆正大光明較文士之筆氣象不侔今考其論詩有曰魏晉而降詩學日盛曹劉陶謝其至者也隋唐而降詩學日變變而得正李杜韓其至者也周宋而降詩學日弱弱而復强歐蘇黄其至者也云云所見深悉源流故其詩風格高邁而比興深微闖然升作者之堂講學諸儒未有能及之者王士禎作古詩選於詩家流别品錄頗嚴而七言詩中獨錄其歌行爲一家可云豪傑之士非門戶所能限制者矣
</p>
<div class="section" id="title-41"><h2>
	靑崖集五卷<span class="jiazhu">永樂大典本</span>
</h2></div>
<p class="em2">
	元魏初撰初字太初號靑崖宏州順聖人從祖璠金末官翰林修撰以伉直稱元世祖徵至和林甚見禮重璠無子以初爲後少辟中書省掾史告歸有薦於朝者帝問知璠子即授國史院編修尋拜監察御史官至南臺御史中丞事蹟具元史本傳焦竑經籍志載魏初靑崖集十卷文淵閣書目亦載魏太初靑崖文集一部七册是明初原集尚存其後乃漸就亡佚今從永樂大典所載詩文搜輯裒綴釐爲五卷猶可見其崖畧史稱初好讀書尤長於春秋爲文簡而有法而集中所記自稱與姜彧同辱遺山先生教誨又稱先生入燕初朝夕奉杖屨是其學本出元好問具有淵源故所作皆格律堅蒼不失先民軌範又其在世祖時始以經史進讀旋厯諌職遇事敢言於開國規模多所裨益集中奏議一門皆詳識歲月分條臚列中如請定法令請肅朝儀請免括大興兵民請命御史按察司官歲舉一人自代諸議元史皆採入本傳中其他若請緩椿配鹽貨請禁刁蹬客來請優護儒戶請旌鄭江死節請修孟子廟請和僱工匠請罷河南僉軍諸議史所未載者類皆當時要務切中事情今幸遺集僅存尤足以補史闕固不徒以文章貴矣
</p>
<div class="section" id="title-42"><h2>
	養吾齋集三十二卷<span class="jiazhu">永樂大典本</span>
</h2></div>
<p class="em2">
	元劉將孫撰將孫字尚友廬陵人辰翁之子嘗爲延平教官臨汀書院山長辰翁以文名於宋末當文體冗濫之餘欲矯以淸新幽雋故所評諸書多標舉纎巧而所作亦多以詰屈爲奇然蹊逕獨開亦遂别自成家不可磨滅將孫濡染家學頗習父風故當日有小湏之目吳澄爲作集序謂其浩瀚演迤自成爲尚友之文如蘇洵之有蘇軾曾以立序則謂淵源所自淹貫千古今觀其感遇諸作效陳子昻張九齡雖音節不同而寄托深遠時有名理近體亦多佳句序記碑誌諸文雖傷於繁富字句亦間涉鈎棘然叙事婉曲善言情欵具有其父之所短亦未嘗不具有其父之所長又宋元之際故老遺民如胡求魚聶濟之學問趙文劉岳申之文章郭汝介涂世俊之孝行多不見於他書獨是集能具其顚末亦頗賴以傳至所云歐蘇起而常變極於化伊洛興而講貫逹於粹然尚文者不能暢於理尚理者不能推之文其言深中宋人之弊又云時文之精即古文之理韓柳歐蘇皆以時文擅名其後爲古文如取之固有皇甫湜樊紹述尹洙穆修諸家寜無奇字妙句幽情苦思所爲不得與韓歐並時文有不及焉故也其言尤足以砭高語奇古而不能文從字順之病雖所作不盡踐其言要不能不謂之通論也據曾以立序原集本四十卷而自明以來罕見藏弆惟周南瑞天下同文集首有將孫序一篇中錄其文一篇顧嗣立元詩選僅載其詩一首蓋亡佚久矣今據永樂大典所載輯爲二十二卷以備文章之一格亦歐陽修偶思螺蛤之意爾
</p>
<div class="section" id="title-43"><h2>
	存悔齋稿一卷補遺一卷<span class="jiazhu">浙江鮑士㳟家藏本</span>
</h2></div>
<p class="em2">
	元龔璛撰璛字子敬自高郵遷居平江父潗宋末官司農卿國亡不食卒璛少爲憲使徐琰辟置幕下後充和靖學道兩書院山長調寜國路儒學教授遷上饒主簿改宜春丞以江浙儒學副提舉致仕所著有存悔齋詩稿一卷明朱存埋復輯其佚篇爲補遺一卷其詩稿之末至正九年開封俞禎跋所稱永嘉朱先生乃别是一人而佚其名非即存理也盛儀嘉靖維揚志稱璛善屬文刻意學書有晉人風度蓋亦一時知名士乃篇什所存寥寥無幾當巳不免散佚然其詩格伉爽頗能自出淸新在元人諸集中猶爲獨開生靣正不必以少爲嫌矣
</p>
<div class="section" id="title-44"><h2>
	雙溪醉隠集八卷<span class="jiazhu">永樂大典本</span>
</h2></div>
<p class="em2">
	元耶律鑄撰鑄字成仲遼東丹王九世孫中書令楚材之子也累官中書左丞相卒追贈懿寜王諡文忠事蹟具元史本傳楚材佐元太祖太宗平定天下立綱陳紀皆出其所規畫鑄少而聰敏尤工騎射從憲宗征蜀屢建功續後三入中書定法令製雅樂多所裨賛經濟不愧其父而文章亦具有父風故元好問與李冶諸人皆與欵契然楚材湛然居士集尚有鈔本而鑄集久佚不傳藏書家至不能舉其名氏惟明錢溥内閣書目有耶律丞相雙溪集十九册亦不詳其卷目檢勘永樂大典所收鑄雙溪醉隠集篇什較夥有前集新集續集别集外集諸名又别載趙著麻草王萬慶諸序跋乃爲鑄年少之詩名雙溪小稿者而作是所作諸集本各爲卷帙頗有瑣碎之嫌謹裒集編次都爲一集而仍以雙溪小稿原序原跋分繫首末用存其槩鑄早從征伐足跡涉厯多西北極遠之區故所述塞外地理典故徃徃詳核如据和林城唐明皇御書闕持勤碑証新舊唐書作特勤之誤處月丁零二注辨論頗詳此類皆有裨於考證又其家在金元之間累世貴顯諳習朝廷舊聞集中如瓊林園龍和宫諸賦叙述海陵章宗軼事及宫室制度多金史所未及其他題咏亦多闗係燕都故實而帝京景物畧諸書均未紀錄亦足以資博識也至於金史耶律履傳元史耶律楚材傳均不著其里貫於史例頗爲不合今考鑄寓厯亭詩註云予家遼上後家醫無閭又五湖别業詩註云余先居和林後寓隅臺今卜築縉雲五湖别業叙其遷從之跡頗詳是尤足以補史之闕矣
</p>
<div class="section" id="title-45"><h2>
	東菴集四卷<span class="jiazhu">永樂大典本</span>
</h2></div>
<p class="em2">
	元滕安上撰安上字仲禮定州人以薦除中山府教授厯禹城主簿徵爲國子博士轉太常丞拜監察御史以地震丄疏不得逹遂引疾去尋起爲國子司業卒於官元史不爲立傳其事實具見於姚燧所作墓碣銘且稱其敏修篤行學積其躬道行其家化及其鄕而吳澄文正集亦謂安上爲人乃有學有行而有文者蓋亦束修自好之士也燧又稱所著有東菴類稿十五卷江西亷訪使趙秉政板之行世又有易解洗心管見藏於家而焦竑國史經籍志乃稱安上東菴稿十六卷與燧所紀卷數不合當由未見原集而誤近時顧嗣立作元詩選搜採至數百家而安上之集闕焉則其佚久矣今從永樂大典中裒集編次得詩二百餘篇分爲四卷其詩格以樸勁爲主不免稍失之麤獷而筆力健舉七言古詩尤有開闔排宕之致視元末穠豔纎媚之格全類詩餘者又不以彼易此矣考蘇天爵文類載有安上祭硯司業先生文一篇而姚燧亦謂其文一本理義辭旨暢逹不爲險譎非有裨世教者不言是原集當兼載詩文惜永樂大典僅存其詩其文已無可考也
</p>
<div class="section" id="title-46"><h2>
	白雲集四卷<span class="jiazhu">編修朱筠家藏本</span>
</h2></div>
<p class="em2">
	元許謙撰謙有讀書叢說已著錄謙初從金履祥游講明朱子之學不甚留意於詞藻然其詩理趣之中頗含興象五言古體尤諧雅音非擊壤集一派惟涉理路者比文亦醇古無宋人語錄之氣猶講學家之兼擅文章者也惟其與王申伯一詩宗旨入於莊老非儒者所宜言求補儒吏一書代人干乞亦可不必編置集中爲有道之累至於南城晩望詩乃五言長律八韻而誤分爲二首放棹行乃七言古詩而誤以爲律體故朝散大夫婺州路總管治中致仕朱公壙志末稱孤子某等泣血謹識全篇皆子爲父作之詞乃他人之文誤爲收入題趙昌甫詩卷實七言絶句一首題下昌甫以辛丑歲云云即詩之序乃誤入襍著中學箴一篇旣據謙手迹收入集中即當題曰補遺乃别共明人題跋題曰附錄考卷末舊跋是集乃正統丁卯金臺李伸得殘編於其祖妣王氏家皆謙之草稿伸始編次成書非出於謙所自定故體例蹖駮如是也成化丙戌江浦張瑄初刻於廣東金華陳相爲之序又有正德戊寅陳綱重刻跋稱脫去數頁竟不可得又稱改其名曰白雲存稿此本從商邱宋犖家傳寫仍題曰許白雲集亦無缺頁觀卷末題識蓋此跋從别本錄入故與書不相應今亦削之不載云
</p>
<div class="section" id="title-47"><h2>
	畏齋集六卷<span class="jiazhu">永樂大典本</span>
</h2></div>
<p class="em2">
	元程端禮撰端禮有讀書分年日程已著錄其詩文名畏齋集見於黄溍所作墓誌而不著卷數諸家書目亦多不載故世久無傳惟散見永樂大典中者尚得詩文百餘篇謹依類編次釐爲六卷其學以朱子爲宗故作孫叔會詩集序云詩至七言而衰律而壞詞而絶自朱子出而古詩遺意復見蓋朱子之學不在乎詩故其作有自然之妙諷詠勸懲之實又送牟景陽序云蜀文再變於魏了翁了翁學程朱學故未嘗有意爲文人之文而文特妙其全集宗旨不出於是夫朱子爲講學之宗誠無異議至於文章一道則源流正變其說甚長必以晦菴一集律天下萬世而詩如李杜文如韓歐均斥之以衰且壞此一家之私言非千古之通論也然端禮所作尚皆明白淳實不骩於正而其持論亦足以矯淫哇艷冶之弊於文章尚不爲無功故糾其膠固之失而仍裒緝其佚篇備一格焉
</p>
<div class="section" id="title-48"><h2>
	黙菴集五卷<span class="jiazhu">兩淮馬裕家藏本</span>
</h2></div>
<p class="em2">
	元安熙撰熙字敬仲藁城人少慕劉因之名欲從之游因亦願傳所學於熙會因卒不果然所學一以因爲宗其門人蘇天爵作熙行狀稱朱子四書集註初至北方滹南王若虚起而辨之陳天祥益闡其說熙力與爭天祥遂焚其書今天祥之書故在焚之之說雖涉於夸飾然熙之力崇朱學固於是可見也熙殁之後天爵輯其詩文而虞集爲之序詩頗有格調雖時作理語而不涉語錄惟冬日齋居五首及壽李翁八十詩不入體裁雜文皆篤實力學之言而傷於平㳫蓋本無意於求工耳天爵行狀稱集十卷目錄後熙子墍附記亦云内集五卷外集五卷此本僅存詩文五卷附錄一卷或舊本散佚後人重爲編綴歟
</p>
<div class="section" id="title-49"><h2>
	雲峰集十卷<span class="jiazhu">兩淮馬裕家藏本</span>
</h2></div>
<p class="em2">
	元胡炳文撰炳文有周易本義通釋已著錄據林瀚所作是集序其原本蓋二十卷後燬於兵明成化中其七世孫用光八世孫濬乃掇拾散佚編爲此本凡雜文七卷附以賦四篇歌詞一篇詩一卷附以詞三首附錄二卷則本傅行狀及贈答題詠詩文也炳文之學一以朱子爲宗故其答陳櫟書云我輩居文公鄉熟文公書自是本分中事其作草堂學稿序厯舉前代詩人極詞醜詆有云縱迫曹劉何補於格致誠正縱迫謝鮑何補於修齊治平持論偏僻殊爲謬妄然其雜文乃平正醇雅無宋人語錄方言皆入筆墨之習其詩雖頗入擊壤集派然如贈鶴菴相士四言北寺昏鐘廖塢晚烟拜鄂岳王墓濠觀亭贈二齊生諸篇皆不失雅韻殆其天姿本近於詞章故門徑雖殊而性靈時露歟至於古文之中徃徃間以藻飾如送文公五世孫序云自古及今人家疇無邱墓豈無巢翡翠卧麒麟者與吳草廬書云苔綠滋深而芹香莫采有負先聖先師環綠亭記云睿聖武公九十猶好學德麟年方綠髩學當如何以文體諭之皆爲破律然較諸侈言載道毫不修飾者固有間矣
</p>
<div class="section" id="title-50"><h2>
	秋澗集一百卷<span class="jiazhu">兩淮馬裕家藏本</span>
</h2></div>
<p class="em2">
	元王惲撰惲有玉堂嘉話已著錄惲文章源出元好問故其波瀾意度皆不失前人矩矱詩篇筆力堅渾亦能嗣響其師諭事諸作有闗時政者尤爲疏暢詳明瞭如指掌史稱惲有才幹殆非虚語不止詞藻之工也集凡詩文七十七卷又承華事略二卷乃裕宗在東宫時所撰進裕宗深重其書令諸皇孫傳觀焉中堂事紀三卷載中統元年九月在燕京隨中書省官赴開平會議至明年九月復回燕京之事於時政綴錄極詳可補史闕烏臺筆補十卷乃爲監察御史時所輯御史臺故事玉堂嘉話八卷則至元戊子所作乃追記在翰林日所聞見者凡文章得失典制沿草皆彚而錄之頗爲精核其論遼金不當爲載記尤爲平允即當時所取以作遼金史者也與承華事畧均有別本單行以舊本編入集中今仍並存焉
</p>
<div class="section" id="title-51"><h2>
	牧菴文集三十六卷<span class="jiazhu">永樂大典本</span>
</h2></div>
<p class="em2">
	元姚燧撰燧字端甫號牧菴河南人姚樞之從子也<span class="jiazhu">案元史稱樞爲柳城人元無柳城蓋史據誌狀之文著其祖贯耳</span>初以薦爲秦王府文學厯官至翰林學士承旨集賢大學士諡曰文事迹具元史本傅燧雖受學於許衡而文章則過衡遠甚張養浩作是集序稱其才驅氣駕縱横開合紀律惟意如古勍將率市人戰鼓行六合無敵不北柳貫作燧諡議稱其典册之雅奥詔令之深醇抉去浮靡一返古轍而銘誌箴頌雄偉光潔家傳人誦莫得而掩雖不免同時推奬之詞然宋濓撰元史稱其文閎肆該洽豪而不宕剛而不厲舂容盛大有西漢風宋末弊習爲之一變國初黄宗羲選明文案其序亦云唐之韓柳宋之歐曾金之元好問元之虞集姚燧其文皆非有明一代作者所能及則皆異代諭定其語如出一轍燧之文品亦可槩見矣其集久佚不傳明文淵閣書目有牧菴集二十冊而諸家著錄皆未之及劉昌輯中州文表所選燧詩較元文類僅多數首文則無出文類之外者昌跋稱牧菴集五十卷聞松江士人家有刻本南北奔走竟莫能致今所得乃錄本多殘缺視刻本僅十之二黄宗羲序天一閣書目云嘗聞胡震亨家有牧菴集後求之不得蓋巳久佚惟永樂大典所收頗夥校以劉時中年譜所載文目雖少十之二三而較之文類所選則多十之五六矣詩詞更多出諸家選本之外謹排比編次釐爲三十六卷以存其槩集中諸體皆工而碑誌諸篇叙述詳贍尤多足補元史之闕又不僅以詞采重焉
</p>
<div class="section" id="title-52"><h2>
	雪樓集三十卷<span class="jiazhu">兩淮馬裕家藏本</span>
</h2></div>
<p class="em2">
	元程鉅夫撰鉅夫初名文海以字行建昌人雪樓者郢州有白雪樓鉅夫嘗以名所寓故世即以是稱之少與吳澄同學宋亡後從季父飛卿入元遂留宿衛世祖試以筆札改授應奉翰林文字累官翰林學士承旨追封楚國公諡文憲事跡具元史本傳鉅夫宏才博學被遇四朝忠亮鯁直爲時名臣文章亦舂容大雅有北宋館閣餘風其順宗諡冊諸篇宋濓等採入元史蘇天爵撰文類亦錄其文十餘篇大抵皆詔誥碑版紀功銘德之作而不取其詩然其詩亦磊落俊偉具有氣格近體稍膚廓當由不耐研思之故古詩落落自將七言尤多遒警當其合作不減元祐諸人非竟不工韻語者天爵偶爾見遺非定論也所著玉堂集類稿奏議存稿及詩文雜著本各自爲部其子大本合輯爲四十五卷門人揭徯斯校正之此本併作三十卷乃至正癸卯其曾孫潛所重編明太祖洪武甲戌詔取其本入秘閣蓋數十年後巳隔異代猶重爲著作典型云
</p>
<div class="section" id="title-53"><h2>
	曹文貞詩集十卷後錄一卷<span class="jiazhu">江蘇蔣曾瑩家藏本</span>
</h2></div>
<p class="em2">
	元曹伯啟撰伯啟字士開碭山人至元中薦除冀州教授天曆初官至陝西諸道行臺御史中丞卒諡文貞是集一名漢泉漫稿後有至元戊寅吳全節跋稱爲其子江南諸道御臺管勾復亨所類次國子生胡益編爲十卷又稱有張夢臣歐陽原功蘇伯修吕仰實四序此本皆不載總目於四序之前又列有御史臺咨文太常博士諡議亦皆有錄無書蓋傳寫佚之後錄一卷爲曹鑑奉勅所撰碑及像贊祭文哀詞輓章而目中提調校刋謄寫姓名一條亦未載入則後人刪之也伯啟生於宋末元初而家世江北不染江湖末派亦不沿豫章餘波所作乃多近元祐格惟五言古詩頗嫌冗沓其餘皆舂容嫻雅渢渢乎和平之音雖不能與虞楊范揭角立爭雄而直抒胸臆自諧宫徵要亦不失爲中原雅調矣
</p>
<div class="section" id="title-54"><h2>
	芳谷集二卷<span class="jiazhu">編修汪如藻家藏本</span>
</h2></div>
<p class="em2">
	元徐明善撰明善字志友德興人芳谷其別號也至元中官隆興教授又爲江西儒學提舉嘗奉使安南又厯主江浙湖廣三省考試拔黄溍於棄卷中識鑒爲當世所稱元史不爲立傳豫章人物志頗載其事蹟而不言其有集又稱爲鄱陽人<span class="jiazhu">案程文憲中州野錄亦稱明善鄱陽人</span>頗叅錯不合知遺文湮晦故傅聞異詞矣中州野錄載其奉使交趾時陳日炫知其能詩即席請賦乃口占五言律詩一首日炫遂納欵奉貢明善詩名因大振然此集中有文無詩前後亦無序跋凡文一百二十篇其文頗談性理而平正篤實大致猶爲雅潔固非以方言俚語闌入筆墨者也其汪標墓銘一首巳有缺文河南廉訪使吳公墓銘一首有錄無書當由佚脫又平章董士選三代贈官制三首考其生平未居館職不應代擬王言案蘇天爵元文類載此三制題元明善所作蓋編芳谷集者因明善之名相同遂不加考核而誤收今姑仍原本錄之而訂其舛謬於此焉
</p>
<div class="section" id="title-55"><h2>
	觀光稿一卷交州稿一卷玉堂稿一卷附錄一卷<span class="jiazhu">浙江廵撫採進本</span>
</h2></div>
<p class="em2">
	元陳孚撰孚字剛中天台臨海人厯官奉直大夫台州路總管府治中是編凡分三集觀光稿爲至元中孚以布衣上大一統賦江浙行省聞於朝署上蔡書院山長考滿謁選京師時作交州稿爲至元二十九年世祖命梁曾以吏部尚書再使安南孚以翰林國史院編修官攝禮部郎中爲副使徃來道中之作玉堂稿皆孚官翰林日作案孚使安南回擢翰林待制仍兼國史院編修而稿中有翰苑薦爲應奉文字二十韻謝大司徒併呈諸學士一首又有至元壬辰呈翰林請補外二首壬辰即使還之次年是前後官翰林所作均在此集也觀光交州二稿皆紀道路所經山川古跡蓋仿范成大使北諸詩而大致亦復相埓玉堂稿多舂容諧雅渢渢乎治世之音其上都紀行之作與前二稿工力相敵蓋摹繪土風最所留意矣附錄一卷皆載諭安南詔安南謝罪表及孚與安南諸書考孚元史無傳其出使始末乃載梁曾傅中其時陳世燇不出郊迎又不延使自陽明中門入孚作三書責之辭直氣壯迄不辱命然傳不載其書詞此卷亦足補史闕也瞿宗吉歸田詩話曰鸚鵡洲有陳剛中一篇詞語跌宕議諭老成誠佳作也又白門詩亦佳葉盛水東日記則曰詩與文稍異者以詩兼興趣有感慨調笑風流脫灑處如長詩落句翻空旁入作散塲語是也然時一出奇可耳前元詩人陳孚剛中集中歌行則全用此體觀者審之云云蓋宗吉舉其一兩篇而盛則核其全集故以自落窠臼爲病雖推闡少苛要亦識微之論矣又陶宗儀輟耕錄記孚少嘗爲僧題詩於父執之壁父執知其欲歸俗因使養髪妻之以女其詩淺鄙某事亦不知有無小說多誣不盡可信集中不載顧嗣立元詩選初集乃錄之補遺中殊失別擇今無取焉
</p>
<div class="section" id="title-56"><h2>
	陳秋巖詩集二卷<span class="jiazhu">永樂大典本</span>
</h2></div>
<p class="em2">
	案陳秋巖集散見永樂大典中然不著其名亦不著時代考焦竑國史經籍志有陳宜甫秋巖集當即其人而爵里則終無可考集中接劉介臣書詩云幾回夢裏尋君去三尺書來約我歸閩海浪肥春雨過和林沙遠曉雲飛則當爲閩人又有庚辰再隨駕北行二詩庚辰爲至元十七年則元世祖時嘗爲侍從又有讀元貞改元詔詩丙申十月扈從晉王領降兵入京朝覲詩考之元史丙申爲元貞二年晉王名噶瑪喇<span class="jiazhu">案噶瑪喇原作甘麻刺今改正</span>裕宗長子天性仁厚御下有恩王府官屬自内史以下俱請命天子不敢稍專當出鎭北邊叛王永和爾<span class="jiazhu">案永和爾原作岳本忽兒今改正</span>等聞其至望風請降至元二十七年封梁王二十九年改封晉王所云領降兵者應即此事則成宗時又爲晉王僚屬其詩多與盧摯姚燧趙孟頫程鉅夫留夢炎等相唱和而諸人詩乃罕及之其始末遂不可復詳矣原集焦志作一卷然篇什稍多疑其字畫偶悞今據永樂大典所存者編爲二卷其詩大抵源出元白雖運意遣詞少深刻奇警之致而平正通逹語無格礙要自不失爲雅音也
</p>
<div class="section" id="title-57"><h2>
	玉井樵唱三卷<span class="jiazhu">兩淮馬裕家藏本</span>
</h2></div>
<p class="em2">
	元尹廷高撰廷高字仲明別號六峯遂昌人是集首有廷高自記載其父竹坡詩一聯盖即戴復古石屏集以其父遺詩冠首之意竹坡名棟宋寳祐間嘗爲紹興府幕官見此君亭詩話而廷高行履不槪見惟遂昌志稱其大德間任處州路儒學教授顧嗣立元詩選小傳又謂其嘗掌教永嘉秩滿至京謝病歸與志不合永嘉志乘亦不載其名今案集中有永嘉書所見一首云此邦幸小稔竊祿似有緣又有永嘉任滿代者未至詩又有告病致仕謝掌尚書詩則廷高仕甌及謝病實非無據疑遂昌志失考也其詩氣格不高而神思淸雋尚能不染俗氛集中有題虞集邵陶二菴詩則集亦重其筆墨矣
</p> 



</div></body></html>