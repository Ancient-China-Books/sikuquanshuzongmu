<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷九十四·子部四（儒家類四）</title></head><body><div id="text">

<p>
<strong>欽定四庫全書總目卷九十四</strong>
</p>
<div class="section" id="title-0"><h1>
	子部四
</h1><hr/></div>
<div class="section" id="title-1"><h2>
	儒家類四
</h2></div>
<div class="section" id="title-2"><h2>
	御定資政要覽三卷後序一卷
</h2></div>
<p class="em2">
	順治十二年世祖章皇帝御撰凡三十章曰君道曰臣道曰父道曰子道曰夫道曰婦道曰友道曰體仁曰宏義曰敦禮曰察微曰昭信曰知人曰厚生曰教化曰儉德曰遷善曰務學曰重農曰睦親曰積善曰愛民曰慈㓜曰養生曰懲忿曰窒欲曰履儉曰謹言曰愼行曰愛物每篇皆有箋注亦御撰也體裁雖仿周秦諸子而鎔鑄古籍闡爲聖謨義理一本於經法戒兼裁於史大旨闡明修身齊家之道又多爲羣臣百姓而言伏考堯典有曰平章百姓百姓昭明協和萬邦黎民於變時雍又說命有曰惟天聰明惟聖時憲惟臣欽若惟民從乂蓋治天下者治臣民而已矣使百官咸禔躬飭行以奉其職守萬姓咸講讓型仁以厚其風俗則唐虞三代之治不過如斯明之季年三綱淪而九法斁讒妄興於上姦宄生於下日偷日薄人心壊而國運隨之天數乃終世祖章皇帝監夏監殷深知勝國之所以敗故丁寧誥誡親著是書俾朝野咸知所激勸而共躋太平御題曰資政要覽見澄敘官方敦崇世教爲保邦之切務聖人之情見乎詞矣傳諸萬年所宜聰聽而敬守也
</p>
<div class="section" id="title-3"><h2>
	庭訓格言一卷
</h2></div>
<p class="em2">
	雍正八年世宗憲皇帝追述聖祖仁皇帝天語親錄成編凡二百四十有六則皆實錄聖訓所未及載者蓋我世宗憲皇帝至孝承顔特蒙眷注宫闈問視之暇從容温諭指示獨詳而帝德同符心源黙合聆受亦能獨契故紬繹舊聞編摩寶帙敷由皇極方軌六經粤考三皇五帝以逮於禹湯文武其佚文遺教散見於周秦諸書而紀錄失眞醇疵互見故司馬遷有百家稱黃帝其文不雅馴之說蓋其識不足以知聖人故所述不盡合本旨也是編以聖人之筆記聖人之言傳述旣得精微又以聖人親聞於聖人授受尤爲親切垂諸萬世固當與典謨訓誥共昭法守矣
</p>
<div class="section" id="title-4"><h2>
	聖諭廣訓一卷
</h2></div>
<p class="em2">
	謹案聖諭十六條聖祖仁皇帝所頒廣訓一萬餘言則我世宗憲皇帝推繹聖謨以垂範奕世者也粤稽虞代命契爲司徒敬敷五教當時必有誥誡之文今佚不可考周禮州長正月之吉各屬其州之民而讀法以考其德行道蓺而勸之糾其過惡而戒之又族師月吉則屬民而讀教法書其孝弟睦婣有學者其法今亦不傳然而聖帝明王膺作君作師之任其啟迪愚蒙必反覆丁寧申以文告則其制章章可考故書稱皇極之敷言是彝是訓于帝其訓也惟是厯代以來如家訓世範之類率儒者私教於一家琴堂諭俗編之類亦守令自行於一邑罕聞九重揮翰爲愚夫愚婦特撰一編獨明太祖所著資治通訓諸書具載永樂大典中而義或不醇詞或不雅世亦無述焉洪惟我聖祖仁皇帝體天牖下民之意親揮宸翰示億兆以典型我世宗憲皇帝復欽承覺世之旨鄭重明申俾家弦戶誦聖有謨訓詞約義宏括爲十有六語不爲少演爲一萬餘言不爲多迄今朔望宣讀士民肅聽人人易知易從而皓首不能磬其藴誠所謂言而世爲天下則矣
</p>
<div class="section" id="title-5"><h2>
	御製日知薈說四卷
</h2></div>
<p class="em2">
	乾隆元年皇上取舊制各體文刪擇精要得二百六十則釐爲四卷第一卷論帝王治化之要第二卷論天人性命之旨第三卷論禮樂法度之用第四卷論古今得失之迹考三代以前帝王訓誡多散見諸子百家中眞贋相叅不盡可據漢書所載黃帝以下諸目班固已注爲依託亦不足憑惟所載高帝八篇文帝十二篇爲帝王御製著錄儒家之始今其書不傳然高帝當戰伐之餘政兼霸術文帝崇淸凈之學源出道家其詞未必盡醇久而散佚或以是歟梁元帝金樓子體儕說部抑又次焉夫詞人所著作盛陳華藻而已帝王之學則必歸於傳心之要義儒生所論說高談性命而已帝王之學則必徴諸經世之實功故必以聖人之德居天子之位而後吐詞爲經足以垂萬世之訓也我皇上亶聰首出念典彌勤紬繹舊聞發揮新得所謂爲天地立心爲生民立命爲往聖繼絶學爲萬世開太平者具備於斯迄今太和翔洽久道化成無逸作所之心與天行同其不息而百度修明八紘砥屬天聲赫濯尤簡册之所未聞豈非内聖外王之道文經武緯之原一一早握其樞要歟臣等校錄鴻編循環跪誦欽聖學之高深益知聖功之有自也
</p>
<div class="section" id="title-6"><h2>
	御定孝經衍義一百卷
</h2></div>
<p class="em2">
	謹案是書爲順治十三年奉勅所修至康熙二十一年告成聖祖仁皇帝親爲鑒定製序頒行體例全仿眞德秀大學衍義首冠以衍經之序述經之旨二篇不入卷數次衍至德之義以五常分五子目次衍要道之義以五倫分五子目次衍教所由生之義以禮樂政刑分四子目次天子之孝以愛親敬親爲綱愛親分子目十二敬親分子目十四次諸侯之孝分子目四次卿大夫之孝分子目五次士之孝分子目四次庶人之孝分子目三亦皆以愛親敬親爲首末二卷以大順之徴終焉大旨以一心一理推而廣之貫通乎萬事萬物自上以及下篤近而舉遠源流本末無所不賅而於天子之孝推演尤詳凡例謂經稱先王以發端明是爲君天下之天子陳孝道也誠得孔曾授受之本旨矣眞德秀大學衍義僅及修身齊家而止治平之事待邱濬而後補焉不及此編體用兼備也孝治之淵源聖功之繼述樞要蓋具在斯矣
</p>
<div class="section" id="title-7"><h2>
	御定内則衍義十六卷
</h2></div>
<p class="em2">
	順治十三年世祖章皇帝御定冠以御製序文以禮記内則篇爲本援引經史諸書以佐證推闡之分八綱三十二子目一曰孝之道分事舅姑事父母二子目二曰敬之道分事夫勸學佐忠贊廉重賢五子目三曰教之道分教子勉學訓忠三子目四曰禮之道分敬祭祀肅家政定變守貞殉節端好尚崇儉約謹言愼儀九子目五曰讓之道分崇謙退和妯娌睦宗族待外戚四子目六曰慈之道分逮下慈㓜敦仁愛民宥過五子目七曰勤之道分女工飲食二子目八曰學之道分好學著書二子目考古西周盛運化起宫闈周南始關雎而桃夭漢廣丕變乎民風召南始鵲巢而采蘋采蘩具嫻乎禮教蓋正其家而天下正天下各正其家而風俗淳美民物泰平故先王治世必以内政爲本也此編出自聖裁用以端人倫之始握風化之原疏通經義使知所遵循引證史文使有所法戒用以修明閫教永著典型以視豐鎬開基之治有過之無不及矣班昭女誡以下區區爝火之明又何足仰擬日月歟
</p>
<div class="section" id="title-8"><h2>
	御纂性理精義十二卷
</h2></div>
<p class="em2">
	康熙五十六年聖祖仁皇帝御定初朱子門人陳淳撰性理字義熊剛大又撰性理羣書性理之名由是而起明永樂中遂命胡廣等雜鈔宋儒之語湊泊成編名曰性理大全書與五經四書大全同頒於天下列在學官然廣等以斗筲下才濫膺編錄所纂五經四書大全並剽竊坊刻講章改竄姓名苟充卷帙<span class="jiazhu">語詳各本條下</span>其性理大全書尤龎雜割裂徒以多爲貴無復體裁我聖祖仁皇帝接唐虞之治統契孔孟之心傳原本六經權衡百氏凡宋儒論著於其見道之淺深立言之醇駁並究知微曖坐照無遺病胡廣等所編徒博講學之名不過循聲之舉支離冗碎貽誤後來乃命大學士李光地等刋正其書復親加釐定如蔡沈洪範數之類旣斥之以防僣擬所附詩賦之類亦削之以戒浮文其餘諸門皆精汰嚴收十分取一卷帙雖減於前而義藴之宏深别裁之精密以較原書司空圖所謂如礦出金也羣言淆亂折諸聖豈不信歟
</p>
<div class="section" id="title-9"><h2>
	御纂朱子全書六十六卷
</h2></div>
<p class="em2">
	康熙五十二年聖祖仁皇帝御定南宋諸儒好作語錄卷帙之繁尤無過於朱子咸淳中黎靖德刪除重複編爲一集尚得一百四十卷又南宋文集之富無過周必大楊萬里陸游而晦菴大全集卷帙亦與相埓其記載雜出衆手編次亦不在一時故或以私意潤色不免失眞或以臆說託名全然無據即確乎得自師說者其中早年晩歲持論各殊先後異同亦多相矛盾儒者務博篤信朱子之名遂不求其端不訉其末往往執其一語奉若六經而朱子之本旨轉爲尊朱子者所淆考朱子語錄稱孔門諸子留下家語至今作病痛憾其擇之不精也然則讀朱子之書者不問其眞贋是非隨聲附和又豈朱子之意乎哉聖祖仁皇帝表章朱子之學而睿鑒高深獨洞燭語錄文集之得失乃特詔大學士李光地等汰其榛蕪存其精粹以類排比分爲十有九門金受錬而質純玉經琢而瑕去讀朱子之書者奉此一編爲指南庶幾可不惑於多岐矣
</p>
<div class="section" id="title-10"><h2>
	御定執中成憲八卷
</h2></div>
<p class="em2">
	雍正六年春世宗憲皇帝勅撰雍正十三年夏書成奏進仰蒙裁定宣付武英殿校刋乾隆三年告蕆御製序文頒行前四卷錄帝堯以來至明孝宗嘉言善政後四卷皆唐虞至明諸臣論說有所裨於治道者其或奥旨未顯疑義未明則折衷以御論以闡發其理藴評斷其是非昔孔子刪書斷自唐虞始著帝王經世之法後來遞相推衍互有發明御製之書惟唐之帝範敷陳得失爲最悉官撰之本惟明之君鑒縷舉事迹爲最詳然帝範頗叅雜說詞意或不深醇君鑑旁摭諸書義例亦爲冗雜至於宋之洪範政鑒以焦贛京房之說附會於武王箕子之文益離其宗蓋聖人之道統惟聖人能傳之聖人之治法亦惟聖人能述之非可以强而及也我世宗憲皇帝聖德神功上超三古闡明帝學論定是編汰駁存精刪繁舉要凡遺文舊籍一經持擇即作典謨猶虞帝傳心親闡執中之理殷宗典學自述成憲之監也雖百篇之裁於洙泗何以加兹家法貽留以鞏萬世之丕基者豈偶然歟
</p>
<div class="section" id="title-11"><h2>
	御覽經史講義三十一卷
</h2></div>
<p class="em2">
	乾隆十四年奉勅編考講義之作莫盛於南宋其解經者如袁燮毛詩講義之類其論史者如曹彦約經幄管見之類皆經筵所陳也其更番奏御者謂之故事李曾伯可齋襍稿孫夢觀雪窗集中皆有之其體徴引古書於前附列論斷於後主於發揮義理評議是非與講義之循文衍說者爲例小殊而即古義以抒所見則其意一也我皇上深造聖域而俯察邇言海岳高深不遺塵露乾隆二年特詔翰林詹事六科十三道諸臣輸奏講義或標舉經文下列先儒義疏而闡明其理藴或節取史事下列先儒評品而辨析其得失畧如宋人故事之例其敷陳中理者温綸嘉勉或持論未當者即召對開示命復繕以進則宋世未聞是事豈非前代帝王徒循舊制我皇上先登道岸足以折衷羣言歟積累旣多因勅大學士蔣溥等編爲此帙併以訓諭改定者恭錄簡端蓋都命吁咈罔非聖教之裁成而諸臣管蠡之見仰蒙採擇得以流傳於萬世尤非常之榮幸矣
</p>
<div class="section" id="title-12"><h2>
	思辨錄輯要三十五卷<span class="jiazhu">江蘇巡撫採進本</span>
</h2></div>
<p class="em2">
	國朝陸世儀撰世儀字道成號桴亭太倉人江南通志列之儒林傳中是書乃其劄記師友問答及平生聞見而成儀封張伯行爲汰其繁冗分類編次故題曰輯要明非世儀之完本也凡分小學大學立志居敬格致誠正修齊治平天道人道諸儒異學經子史籍十四門世儀之學主於敦守禮法不虛談誠敬之旨主於施行實政不空爲心性之功於近代講學諸家最爲篤實故其言曰天下無講學之人此世道之衰天下皆講學之人亦世道之衰嘉隆之間書院徧天下呼朋引類動輙千人附影逐聲廢時失事甚有借以行其私者此所謂處士橫議也又曰今所當學者正不止六藝如天文地理河渠兵法之類皆切於用世不可不講俗儒不知内聖外王之學徒高談性命無補於世所以來迂拙之誚也其言皆深切著明足砭虛憍之病雖其中如修齊類中必欲行區田治平類中必欲行井田封建不免迂濶之失而大端旣切於日用不失爲有裨之言惟伯行意主貪多往往榛楛勿翦甚至如頭容直一條王周臣書屋警語一條之類前後重出亦失於刋除儻擷采英華汰其枝蔓則彌爲精善矣
</p>
<div class="section" id="title-13"><h2>
	正學隅見述一卷<span class="jiazhu">陝西巡撫採進本</span>
</h2></div>
<p class="em2">
	國朝王宏撰撰宏撰有周易筮述已著錄是編以周子無極之說陸九淵爭之於前朱子格物之說王守仁軋之於後諸儒聚訟數百年而未休大抵尊朱者則全斥陸王爲非尊陸王者則全斥朱子爲謬迄無持是非之平者宏撰此書則以爲格物之說當以朱子所註爲是無極之說當以陸九淵所辨爲是持論頗爲平允其中雖厯引諸說以相詰難而詞氣皆極和平凡崇朱氏學者稱先朝之亂由於學術不正其首禍爲王陽明崇陸氏學者稱無極二字出於老子爲周子眞贓實犯之類宏撰皆指爲太過其言曰子素信朱子惟於無極太極之說小異誠不敢以心之所不安者徒剿襲雷同以蹈於自欺欺人之爲其亦異於好爲異論者矣
</p>
<div class="section" id="title-14"><h2>
	雙橋隨筆十二卷<span class="jiazhu">浙江巡撫採進本</span>
</h2></div>
<p class="em2">
	國朝周召撰召字公右號拙菴衢州人康熙初官陝西鳳縣知縣是編乃其甲寅乙卯問值耿精忠搆逆避兵山中所作雙橋者其山中所居地也卷端標曰受書堂集而以雙橋隨筆爲子目殆全集中之一種歟前有自序稱老生常談誠不足採而藥石之言原以鍼砭兒輩與世無關所自矜者集中大意在於信道而不信邪事人而不事鬼言理而不言數崇實而不崇虛竊以爲獨立之見若中流一砥云云雖自詡似乎太過而所言皆崇禮教斥異端於明末士大夫陽儒陰釋空談性命之弊尤爲言之深切於人心風俗頗有所裨惟其隨筆記錄意到即書不免於重複冗漫又適逢寇亂流離奔走不免有憤激之詞是則其學之未粹耳
</p>
<div class="section" id="title-15"><h2>
	榕村語錄三十卷<span class="jiazhu">福建巡撫採進本</span>
</h2></div>
<p class="em2">
	國朝李光地撰光地有周易觀彖已著錄是編爲其門人徐用錫及其孫淸植所輯有光地所自記者有子弟門人所記者各注於諸條之後冠以經書總論與論四書者爲八卷論易書詩三禮春秋孝經者爲九卷論六子諸儒諸子道統者爲三卷論史者爲一卷論厯代者爲一卷論學者爲二卷論性命理氣者爲二卷論治道者爲二卷論詩文者爲二卷而韻學附焉光地於律吕算術皆所究心而是編一語不載殆以别爲專門爲儒者所當知而非儒者之所急歟抑或律吕惟授王蘭生算術惟授魏廷珍而淸植等不及聞也光地之學源於朱子而能心知其意得所變通故不拘墟於門戶之見其詁經兼取漢唐之說其講學亦酌採陸王之義而於其是非得失毫釐千里之介則辨之甚明往往一語而决疑似以視黨同伐異之流斥姚江者無一字不加排詆攻紫陽者無一語不生訕笑其相去不可道里計蓋學問旣深則識自定而心自平固宜與循聲佐鬭者迥乎異矣
</p>
<div class="section" id="title-16"><h2>
	讀朱隨筆四卷<span class="jiazhu">浙江巡撫採進本</span>
</h2></div>
<p class="em2">
	國朝陸隴其撰隴其有讀禮識疑已著錄是編乃其讀朱子大全集時取所心得隨筆標記於正集二十九卷以前凡詩賦劄子人所共知者即不復置論自正集三十卷起至别集五卷止則摘其精藴分條纂錄而名加案語以申之其書初無雕本康熙戊子儀封張伯行從隴其之婿曹宗柱索得稿本因爲刋行於福州隴其之學一以朱子爲宗在近儒中最稱醇正是編大意尤在於闢異說以羽翼紫陽故於儒釋出入之辨金谿姚江蒙混之弊凡朱子書中有涉此義者無不節取而發明之其剖析疑似分別異同頗爲親切其他一字一句亦多潛心體察而深識其用意之所以然蓋於朱子之書誠能融會貫徹而非徒以口耳佔畢爲事者雖不過一時簡端題識之語本非有意著書而生平得力所在亦槪可見矣
</p>
<div class="section" id="title-17"><h2>
	三魚堂賸言十二卷<span class="jiazhu">編修勵守謙家藏本</span>
</h2></div>
<p class="em2">
	國朝陸隴其撰本名日抄皆平時劄記之文未分門目其甥金山陳次排次成編雖亦不立標題而推求其例則一卷至四卷皆說五經五卷六卷皆說四書而附太極圖說近思錄小學數條七卷八卷皆說諸儒得失九卷至十二卷皆說子史而亦間論襍事昔朱子博極羣書於古今之事一一窮究原委而别白其是非故凡所考論率有根據隴其傳朱子之學爲國朝醇儒第一是書乃其緖餘而於名物訓詁典章度數一一精核乃如此凡漢注唐疏爲講學諸家所不道者亦皆研思探索多所取裁可知一代通儒其持論具有本末必不空言誠敬屏棄詩書自謂得聖賢之心法其於朱陸異同非不委曲詳明剖析疑似而詞氣和平使人自領亦未嘗堅分壁壘以詬厲相爭蓋諸儒所得者淺故爭其名而不足隴其所得者深故務其實而有餘觀於是編可以見其造詣矣
</p>
<div class="section" id="title-18"><h2>
	松陽抄存二卷<span class="jiazhu">浙江巡撫採進本</span>
</h2></div>
<p class="em2">
	國朝陸隴其撰是編乃其爲靈壽知縣時於簿書之暇取所輯問學錄日抄二書摘其中切要之語錄爲一編以示學者靈壽古松陽地故以松陽抄存爲名本七十八條儀封張伯行嘗爲刋板刪其與問學錄重複者僅存二十八條殊失隴其之意此本刋於乾隆辛未乃金山楊開基所重編分道體爲學處事教學辨學術觀聖賢六門仍以原第幾條注於本條之下以存其舊而别以巳見附識於後前有開基序稱問學錄爲中年之書此本爲晚年手定之書極論伯行之刪本爲非又有隴其孫申憲跋亦謂伯行刻隴其遺書四種惟讀禮識疑讀朱隨筆爲足本此書及問學錄均刪節失眞云
</p>
<div class="section" id="title-19"><h2>
	讀書偶記三卷<span class="jiazhu">福建巡撫採進本</span>
</h2></div>
<p class="em2">
	國朝雷鋐撰鋐字貫一寧化人雍正癸丑進士官至副都御史是編乃其讀書劄記大旨惟以朱子爲宗然能不爭競門戶如卷一中一條云古人心最平如孟子謂夷惠隘與不恭君子不由而又謂其爲百世之師是也後世如陸子靜王陽明陳白沙論學術者必辨之謂其非孔孟程朱之正派也然共砥節礪行以之針砭卑鄙俗夫不亦百世之師耶其持論特平較諸講學之家侈談存理遏欲而實不能自克其門戶之私者可謂不失是非之心矣書中論易者幾及其半大致多本李光地其論禮則多本方苞一則其鄉前輩一則其受業師也所記方苞駁蘇軾一條引曾子問及檀弓曾申之事謂親在不妨學喪禮國初汪琬與閻若璩以論禮詬爭琬以是攻若璩若璩援以駁琬者其始末具見若璩潛邱劄記中苞殆偶述舊文而鋐誤以爲師說蓋當鋐在時潛邱劄記尚未出故未見也惟太極一圖經先儒闡發巳無剩義而繪圖作說累牘不休殊爲支蔓夫人事邇天道遠日月五星有形可見儒者所論自謂精微推歩家實測騐之其不合者固多矣况臆度諸天地之先乎是則不免於習氣耳
</p>
<p class="em2">
	右儒家類一百一十二部一千六百九十四卷皆文淵閣著錄
</p>
<p class="margin2">
	案八儒三墨見於荀子非十二子亦見於荀子是儒術搆爭之始矣至宋而門戶大判讐隙相㝷學者各尊所聞格鬭而不休者遂越四五百載中間遞興遞滅不知凡幾其最著者新安金谿兩宗而已明河東一派沿朱之波姚江一派噓陸之𦦨其餘千變萬化總出入於二者之間脈絡相傳一一可按故王圻續文獻通考於儒家諸書各以學脈分之以示區別然儒者之患莫大於門戶後人論定在協其平圻仍以門戶限之是率天下而鬭也於學問何有焉今所存錄但以時代先後爲序不問其源出某某要求其不失孔孟它旨而已各尊一别子爲祖而置大宗於不問是惡識學問之本原哉
</p> 



</div></body></html>