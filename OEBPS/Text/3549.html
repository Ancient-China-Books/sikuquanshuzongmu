<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百三十四·子部四十四（雜家類存目十一）</title></head><body><div id="text">

<p>
<strong>欽定四庫全書總目卷一百三十四</strong>
</p>
<div class="section" id="title-0"><h1>
	子部四十四
</h1><hr/></div>
<div class="section" id="title-1"><h2>
	雜家類存目十一
</h2></div>
<div class="section" id="title-2"><h2>
	五子纂圖互註四十二卷<span class="jiazhu">浙江巡撫採進本</span>
</h2></div>
<p class="em2">
	宋龔士卨編士卨爵里無考前有自序題景定改元蓋理宗時人又有三私印一曰龔氏一曰子質一曰石廬子蓋其字與號也是書於老子用河上公註凡二卷於莊子用郭象註附以陸德明音義凡十卷於荀子用楊倞註凡十卷於揚子法言用李軌柳宗元宋咸吳秘司馬光五家註凡十卷於文中子中說用阮逸註凡十卷每種前各有圖而於原註之中増以互註多引五經四書及諸子習見之語未能有所發明其於文中子則並無互註體例殊未畫一至老子之首列三圖一曰混元三寳一曰初眞内觀靜令一曰金丹莊子之首惟列周子太極圖荀子之首列三圖一曰欹器一曰天子大路一曰龍旂九斿揚子之首列二圖一曰渾儀一曰五聲十二律文中子之首列二圖一曰世系一曰年表無一足資考證者而莊子因大宗師篇有太極二字遂附會以周子之圖尤爲無理核其紙色板式乃宋末建陽麻沙本蓋無知書賈苟且射利者所爲因其宋人舊刻姑存其目以備考耳
</p>
<div class="section" id="title-3"><h2>
	藝圃蒐奇十八卷補闕二卷<span class="jiazhu">編修汪如藻家藏本</span>
</h2></div>
<p class="em2">
	舊本題明徐一䕫編一䕫字大章天台人僑寓嘉興元末嘗官建寧教授<span class="jiazhu">案一䕫官建寧教授見其始豊稿與危素書明史本傳不載蓋未考其文集</span>洪武初徵修禮書王禕又薦修元史辭不至後起爲杭州教授又召修大明日厯特授以翰林官以足病辭歸事迹具明史文苑傳翦勝野聞稱其官杭州教授時以表文忤旨收捕斬之殊爲妄誕野聞托名徐禎卿多齊東之語此亦其一也是書前有至正戊申自序稱錢塘陳子彥高避兵檇李惠子之五車茂先之三十乘携以俱來適余亦樓止是邦嘗得借觀兹編皆古今名人雜著之小者從無刊板彥高檢有副本悉以贈余裝成若干冊名之曰藝圃搜奇云云彥高陳世隆字也故是書或亦題世隆所編凡一百三種其中舛謬顚倒不可縷舉其最甚者如褚少孫補史記自前代即附刊史記中並非秘笈而取爲壓卷名曰史記外編又佚其平津侯列傳建元以來侯年表二篇摰虞文章流别諭乃抄藝文類聚太平御覽之文猶有所本也至谷神子即博異記醴泉筆錄即江休復嘉祐雜志俞琰月下偶談即席上腐談楊萬里誠齋揮麈錄即王明淸揮麈錄晁說之墨經即晁子一墨經大抵改易書名人名以售其欺至鎦績雖元明間人而霏雪錄成於洪武中此編旣輯於至正戊申猶順帝之末年何以預載其書且所錄灌畦暇語與李東陽重編殘缺之本一字不易豈元人所及見耶其爲近時所贋托不問可知矣原本有錄無書者凡十三種國朝曹寅爲補錄之釐爲二卷蓋寅亦爲姦黠書賈所紿也
</p>
<div class="section" id="title-4"><h2>
	柏齋三書三卷<span class="jiazhu">浙江范懋柱家天一閣藏本</span>
</h2></div>
<p class="em2">
	明何瑭撰瑭有醫學管見已著錄是書一爲陰陽管見一爲樂律管見一爲儒學管見大都好爲異說以自高如論陰陽則以周子相生之說爲不可信於張子正蒙邵子經世諸書皆排詆其失論樂律則以蔡元定律呂新書爲不可行并譏禮經之樂記爲過當而失實論儒學則以朱子爲欠明切而眞德秀大學衍義於大學之道實亦不知皆所謂一知半解也未有崔銑跋銑學頗醇正而極稱所論之超卓殊不可解
</p>
<div class="section" id="title-5"><h2>
	六詔記聞二卷<span class="jiazhu">戶部尚書王際華家藏本</span>
</h2></div>
<p class="em2">
	上卷曰會勘夷情錄乃嘉靖十四年建昌道兵備副使俞䕫處置四川鹽井衛士千戶與雲南麗永二府土舍爭界事公移案牘下卷曰南荒振玉乃乩仙方海何眞人與䕫等唱和之詩南京吏科給事中彭汝嘉合刻傳之䕫門人李應元爲之序二卷一記邊防一談神怪殊爲不倫殆於無類可歸姑隸之雜編附存其目䕫建德人正德丁丑進士汝嘉嘉定州人正德辛已進士
</p>
<div class="section" id="title-6"><h2>
	木鐘臺集<span class="jiazhu">無卷數　副都御史黃登賢家藏本</span>
</h2></div>
<p class="em2">
	明唐樞撰樞有易修墨守已著錄此編凡分二十九種曰禮元剩語曰眞談曰語錄曰遊錄曰周禮因論曰因領錄曰三十測曰咨言曰感學編曰答言曰轄圜窩雜著曰證道曰偶客談曰疑誼曰海議曰國琛集曰未學學曰館論曰易修墨守曰法綴曰列流測曰宋學商求曰枝辭曰積承錄曰政問曰冀越通曰嘉禾問錄曰春秋讀意曰激衷小擬晰門分類俱各冠以序文其别行之本已各存目此其總滙之本也
</p>
<div class="section" id="title-7"><h2>
	邱陵學山<span class="jiazhu">無卷數　浙江吳玉墀家藏本</span>
</h2></div>
<p class="em2">
	明王文祿編文祿有廉矩已著錄此本乃其彚刻諸書以擬宋左圭百川學海故以邱陵學山爲名所載以千字文編次自天字至師字凡七十四種然欲矜繁富而考訂未精故類多刪節原文不能全錄又以前人文集所已載者析出而附益之强立名目牽率殊甚至海沂子以下數種皆文祿自著之書而亦闌入其中尤不出明人積習非但遠遜左圭即視商維濬吳琯輩相去亦懸絶矣
</p>
<div class="section" id="title-8"><h2>
	陸學士雜著十一卷<span class="jiazhu">浙江巡撫採進本</span>
</h2></div>
<p class="em2">
	明陸樹聲撰樹聲有平泉題跋已著錄是編皆其所著雜說曰汲古叢語一卷曰適圜雜著一卷曰陸學士題跋二卷曰耄餘雜識一卷曰禪林餘藻一卷曰陸氏家訓一卷曰善俗禆議一卷曰病榻寤言一卷曰淸暑筆談一卷曰長水日抄一卷其中亦有别本單行者此則其門人子弟所合刊成帙者也
</p>
<div class="section" id="title-9"><h2>
	陸文定公書<span class="jiazhu">無卷數　江蘇巡撫採進本</span>
</h2></div>
<p class="em2">
	明陸樹聲撰是集首列適園雜著次淸暑筆談次善俗裨議次鄉會公約次題跋皆其罷官家居時所作較陸學士雜著所刊少五種而多鄉會公約一種蓋其刻在雜著前也
</p>
<div class="section" id="title-10"><h2>
	兩京遺編五十七卷<span class="jiazhu">内府藏本</span>
</h2></div>
<p class="em2">
	明胡維新編維新餘姚人嘉靖已未進士官監察御史是刻凡新語二卷賈子十卷鹽鐵論十卷白虎通二卷潛夫論二卷仲長統論一卷風俗通十卷中論二卷人物志三卷申鑒五卷文心雕龍十卷共十一種以所採皆漢文故以兩京名書其中如徐幹雖名附魏志然卒於建安二十二年附之漢未可也至於劉邵爲魏人劉勰爲梁人序乃稱以其文似漢而進之王充論衡劉向說苑實皆漢人之文又以其卷帙之多而棄之去取殊無義例且文心雕龍純爲四六駢體而云其文似漢尤乖謬之甚矣
</p>
<div class="section" id="title-11"><h2>
	紀錄彚編二百十六卷<span class="jiazhu">浙江鮑士恭家藏本</span>
</h2></div>
<p class="em2">
	明沈節甫編節甫鳥程人嘉靖已未進士官至工部左侍郞諡端靖是書採嘉靖以前諸家雜記裒爲一集凡一百一十九種其中有關典故者多已别本自行其餘如王貞明詩評之類則文士之餘談祝允明志怪之類又小說之末派一槪闌入未免務博好奇傷於冗雜且諸書有全載者有摘鈔者甚或有一書而全錄其半摘鈔其半者爲例亦復不純卷帙雖富不足取也
</p>
<div class="section" id="title-12"><h2>
	左傳國語國策評苑六十一卷<span class="jiazhu">江蘇巡撫採進本</span>
</h2></div>
<p class="em2">
	明穆文熙編文熙有七雄策纂已著錄是編凡左傳三十卷國語二十一卷戰國策十卷左傳用杜預注陸德明釋文而標預名不標德明之名國語用韋昭注宋庠補音戰國策用鮑彪註叅以吳師道之補正均略有所刪補非其原文蓋明人凡刻古書例皆如是謂必如是然後見其有所改定非徒翻刻舊文也其曰評苑者蓋於簡端雜採諸家之論云
</p>
<div class="section" id="title-13"><h2>
	中都四子集六十四卷<span class="jiazhu">江蘇巡撫採進本</span>
</h2></div>
<p class="em2">
	明朱東光編東光字元曦浦城人隆慶戊辰進士官分巡淮徐道以老子在亳莊子在濠梁管子在潁淮南子在壽春皆中都所轄地因與鳳陽府知府張雲登裒而刊之老子二卷用河上公注莊子十卷用郭象注管子二十四卷用房元齡註及劉績増注淮南子二十六卷用高誘注時郭子章奉使鳳陽每書各爲之題詞其書刊板頗拙校讎亦略又於古注之後時時妄有附益殆類續貂遂全失古本之面目書帕本之最下者也
</p>
<div class="section" id="title-14"><h2>
	明小史八十九卷<span class="jiazhu">浙江巡撫採進本</span>
</h2></div>
<p class="em2">
	不著編輯者名氏彚輯明人傳記說部凡四十六種皆習見之本所錄迄於嘉靖中殆隆慶萬曆間人所刊也
</p>
<div class="section" id="title-15"><h2>
	山居淸賞二十八卷<span class="jiazhu">内府藏本</span>
</h2></div>
<p class="em2">
	明程榮編榮字伯仁歙縣人是編列南方草木狀至禽蟲述凡十五種多農國家言中惟茶譜一種爲榮所自著採摭簡漏亦罕所考據
</p>
<div class="section" id="title-16"><h2>
	今獻彚言八卷<span class="jiazhu">浙江巡撫採進本</span>
</h2></div>
<p class="em2">
	明高鳴鳯編按明史藝文志高鳴鳳今獻彚言二十八卷此本止八卷據其目錄所列凡爲書二十五種乃首尾完具不似有闕蓋其板已散佚不全坊賈掇拾殘剩别刊八卷之目冠於卷首詭爲完書也
</p>
<div class="section" id="title-17"><h2>
	吕公實政錄七卷<span class="jiazhu">山西巡撫採進本</span>
</h2></div>
<p class="em2">
	明吕坤撰坤有四禮疑已著錄是書皆其厯官條約之類第一卷爲明職第二至第四卷曰民務第五卷曰鄉甲約亦巡撫山西時所作第六卷曰獄政第七卷曰憲約則爲岀西按察使時所作其門生趙文炳巡按湖廣時校刊之總題此名中憲約前有陳登雲重刊一序題萬曆癸巳而文炳序作於萬曆戊戌反在其後蓋諸書各有單行之本文炳特彚而刻之存其原序也
</p>
<div class="section" id="title-18"><h2>
	天學初函五十二卷<span class="jiazhu">兩江總督採進本</span>
</h2></div>
<p class="em2">
	明李之藻編之藻有頖宫禮樂疏已著錄初西洋人利瑪竇入中國士大夫喜其博辯翕然趨附而之藻與徐光啟信之尤篤其書多二人所傳錄因裒爲此集書凡十九種分理器二編理編九種曰西學凡一卷曰畸人十論二卷曰交友論一卷曰二十五言一卷曰天主實義二卷曰辨學遺牘一卷曰七克七卷曰靈言蠡勺二卷曰職方外紀五卷器編十種曰泰西水法六卷曰渾蓋通憲圖說二卷曰幾何原本六卷曰表度說一卷曰天問略一卷曰簡平儀說一卷曰同文算指前編二卷通編八卷曰圜容較義一卷曰測量法義一卷測量異同一卷勾股義一卷其理編之職方外紀實非言理蓋以無類可歸而綴之於末器編之測量異同實自爲卷帙而目錄不列蓋附於測量法義也西學所長在於測算其短則在於崇奉天主以炫惑人心所謂自天地之大以至蠕動之細無一非天主所手造悠謬姑不深辨即欲人舍其父母而以天主爲至親後其君長而以傳天主之教者執國命悖亂綱常莫斯爲甚豈可行於中國者哉之藻等傳其測算之術原不失爲節取乃併其惑誣之說刊而布之以顯與六經相齟齬則傎之甚矣今擇其器編十種可資測算者别著於錄其理編則惟錄職方外紀以廣異聞其餘槪從屏斥以示放絶併存之藻總編之目以著左袒異端之罪焉
</p>
<div class="section" id="title-19"><h2>
	合刻五家言<span class="jiazhu">無卷數　安徽巡撫採進本</span>
</h2></div>
<p class="em2">
	明鍾惺編惺有詩經圖史合考已著錄是書一曰道言凡十二卷即文子也二曰德言分上下二卷即劉畫新論也三曰術言即鬼谷子也四曰辨言即公孫龍子也五曰文心雕龍凡十卷各書俱有專行之本不可强合而别立標題務爲詭異可謂杜撰無稽矣
</p>
<div class="section" id="title-20"><h2>
	夷門廣牘一百二十六卷<span class="jiazhu">通行本</span>
</h2></div>
<p class="em2">
	明周履靖編履靖字逸之嘉興人是編廣集厯代以來小種之書并及其所自著蓋亦陳繼儒秘笈之類夷門者自寓隱居之意也書凡八十六種分門有十曰藝苑曰博雅曰食品曰娛志曰雜古曰禽獸曰草木曰招隱曰閒適曰觴詠觀其自序藝苑博雅之下有尊生書法畫藪三牘而皆未刊入所收各書眞僞雜出漫無區别如郭槖駞種樹書之類殆於戲劇其中間有一二古書又刪削不完如釋名惟存書契一篇而乃題曰釋名全帙尤爲乖舛其所自著亦皆明季山人之窠臼卷帙雖富實無可採錄也
</p>
<div class="section" id="title-21"><h2>
	鹽邑志林六十二卷<span class="jiazhu">浙江巡撫採進本</span>
</h2></div>
<p class="em2">
	明樊維城編維城黃岡人萬曆丙辰進士崇禎中以福建按察使副使家居張獻忠陷黃州抗節死事迹附見明史樊玉衡傳是編乃維城官海鹽縣知縣時輯海鹽厯朝著作共爲一集凡三國三種晉二種陳一種唐一種五代一種宋二種元一種明二十九種其中如陸績易解之類多出抄合明人所著又頗刪節大抵近說郛之例其最舛誤者莫如顧野王之玉篇廣韻直音玉篇自唐上元中經孫强増加宋人又有大廣益會之本久非原帙舉今本歸諸野王已爲失考又玉篇自玉篇廣韻自廣韻乃併爲一書尤爲舛謬且玉篇音用翻切並無直音之說忽以直音加之野王更不知其何說考首卷訂閱姓名列姚士粦鄭端允劉祖鍾三人士粦固當時勝流號爲博洽者也何其誤乃至於是哉
</p>
<div class="section" id="title-22"><h2>
	張氏藏書四卷<span class="jiazhu">浙江鮑士恭家藏本</span>
</h2></div>
<p class="em2">
	明張應文撰凡十種曰簞瓢樂曰老圃一得曰蘭譜曰菊書曰先天換骨新譜曰焚香略曰清閟藏曰山房四友譜曰茶經曰瓶花譜其淸閟藏尚可資賞鑒考訂别有刊本附其子丑淸河書畫舫後已著於錄其餘九種大扺不出明人小品之習氣其山房四友譜中所稱以史記眞本刊今本之訛者詭誕無稽不足與辨簞瓢樂中粥經一篇摹仿論語託諸孔子之言尤可駭怪一條云小子何莫喫夫粥粥可以補可以宣可以腥可以素暑之代茶寒之代酒通行於富貴貧賤之人一條云子謂伯魚曰汝喫朝粥夜粥矣乎人而不喫朝粥夜粥其猶抱空腹而立也與如斯之類殆於侮聖言矣明之未年國政壞而士風亦壞掉弄聰明決裂防檢遂至於如此屠隆陳繼儒諸人不得不任其咎也
</p>
<div class="section" id="title-23"><h2>
	格致叢書<span class="jiazhu">無卷數　江蘇巡撫採進本</span>
</h2></div>
<p class="em2">
	明胡文煥編文煥有文會堂琴譜已著錄是編爲萬曆天啟間坊賈射利之本雜採諸書更易名目古書一經其點竄並庸惡陋劣使人厭觀且所列諸書亦無定數隨印數十種即隨刻一目錄意在變幻以新耳目冀其多售故世間所行之本部部各殊究不知其全書凡幾種此本所列凡經翼十五種史外二十一種居官十二種法家十二種訓誡十四種子餘八種尊生十八種時令農事八種藝術十種淸賞十七種說類十一種藝苑三十五種較他本稍備或其全帙歟如經翼中壓卷三種摭王應麟因學紀聞論詩之語即名曰困學紀詩又摭其玉海中詩類一門即名曰玉海紀詩又摭馬端臨經籍考諭詩數段即名曰文獻詩考已極可鄙末三種一曰張華博物志一曰李石續博物志一曰釋常談皆以小說家言謂之經翼不亦傎乎史外列禽經獸經又列戴埴鼠璞龔頤正芥隱筆記是於史居何等也居官列儀注便覽新官軌範官級由陞法家列行移體式告示活套訓誡列梓潼帝君救劫寳章如斯之類不可枚舉是尤不足與議矣
</p>
<div class="section" id="title-24"><h2>
	學易堂筆記一卷二筆一卷三筆一卷四筆一卷五筆一卷<span class="jiazhu">浙江巡撫採進本</span>
</h2></div>
<p class="em2">
	明項臯謨撰臯謨字懋功自稱酉山居士嘉興人鄭履淳之壻也是書乃所作劄記分爲五編蓋竊襲洪邁容齋隨華之例筆記之後附生生閣學易三章二筆之後附同時人贈言一卷三筆之後附滴露軒雜著一卷四筆之後無所附但有自跋一篇五筆之後附明厯年圖一卷自吳元年丁未至天啟四年皆紀干支别無所載惟吳元年下註一條日嘉興府鼓樓匾吳元年建十字而已其四筆自跋曰余年三十三之前不白相不讀書四十六之後又讀書又白相自今以往不知讀書之爲白相白相之爲讀書云云則其書可不必問矣
</p>
<div class="section" id="title-25"><h2>
	天都閣藏書二十五卷<span class="jiazhu">兩江總督採進本</span>
</h2></div>
<p class="em2">
	明程允兆編允兆字天民歙縣人故取天都山以名其閣是書序稱丁卯長至不著年號相其板式全仿閔景賢快書確爲萬曆以後之本所謂丁卯蓋天啟七年也所錄自鍾嶸詩品以下凡十四種中嚴羽滄浪詩話題曰滄浪吟卷蓋羽詩集本名滄浪吟卷明人所刻以詩話冠首允兆從集中剽出而不辨其爲全集之名也雜評一卷不著名氏皆論書之語中忽云幃帽興於國朝此唐張彥遠之語也又稱我朝王孟端及沈周陳道復則明人語也叅錯無章殆不知文義人所爲袁昂書評之後贅以筆陣圖張懷瓘書斷改其名曰書斷列傳敖陶孫詩評僅一頁有餘蓋自丹鉛錄鈔出而併評末楊愼之論連爲陶孫之評蓋坊賈射利之本耳
</p>
<div class="section" id="title-26"><h2>
	眉公十集四卷<span class="jiazhu">兩江總督採進本</span>
</h2></div>
<p class="em2">
	明陳繼儒撰繼儒有邵康節外紀已著錄是書名爲十集實十一種曰讀書鏡曰狂夫之言曰續狂夫之言曰安得長者言曰筆記曰書蕉曰香案牘曰讀書十六觀曰羣碎錄曰岩栖幽事曰槐談皆在寳顔堂秘笈之内惟讀書十六觀一種爲秘笈所未收簡端各綴以評其評每卷分屬一人而相其詞氣實出一手刊板亦粗惡無比蓋繼儒名盛時坊賈於秘笈中摘出翻刻又妄加批點也
</p>
<div class="section" id="title-27"><h2>
	津逮秘書<span class="jiazhu">無卷數内府藏本</span>
</h2></div>
<p class="em2">
	明毛晉編晉有毛詩陸疏廣義已著錄此爲所纂叢書分十五集凡一百三十九種中金石錄墨池篇有錄無書實一百三十七種卷首有胡震亨序震亨初刻所藏古笈爲秘冊函未成而燬於火因以殘板歸晉晉増爲此編凡板心書名在魚尾下用宋本舊式者皆震亨之舊書名在魚尾上而下刻汲古閣字者皆晉所増也晉家富藏書又所與遊者多博雅之士故較他家叢書去取頗有條理而所收近時僞本如詩傳詩說嵗華紀麗瑯嬛記漢雜事秘辛之類尚有數種又經典釋文割裂周易一卷尤不可解其題跋二十家皆抄撮於全集之中亦屬無謂今仍分著於錄而存其總名於此以不没其蒐緝刊刻之功焉
</p>
<div class="section" id="title-28"><h2>
	漢魏别解十六卷<span class="jiazhu">内府藏本</span>
</h2></div>
<p class="em2">
	明黃澍葉紹泰同編自吳越春秋訖於薛收元經傳凡四十六種其凡例云六朝諸家文集一篇不載而編中收江淹任昉諸集不一而足又云皆錄全文而節錄者亦復不少至近代僞書如天祿閣外史之類亦一槩濫收殊失鑒别
</p>
<div class="section" id="title-29"><h2>
	快書五十卷<span class="jiazhu">兩淮鹽政採進本</span>
</h2></div>
<p class="em2">
	明閔景賢何偉然同編景賢字士行烏程人偉然字仙臞仁和人是編割裂諸家小品五十種彚爲一集大抵儇薄纎佻之言又多竄易名目如會心編改名秋濤醒言改名光明藏之類不一而足甚至周守忠之姬侍類偶改名姝聯姝即姬侍聯即類偶也亦可謂拙陋矣
</p>
<div class="section" id="title-30"><h2>
	廣快書五十卷<span class="jiazhu">安徽巡撫採進本</span>
</h2></div>
<p class="em2">
	明何偉然編偉然初刻快書五十種與閔景賢同訂兹又以五十種廣之同訂者吳從先也所采皆取明人說部每一書爲一卷卷帙多者則刪剟其文立名詭異有曰一聲鶯者有曰有情癡者有曰照心犀者有曰嘔絲者所謂萬病可醫俗不可醫者歟從先嘗選明一代布衣之詩名布衣權惟紫淀老人張文峙家藏有寫本明季兵燹遂亡佚而快書百種最下最傳蓋其輕儇佻薄與當時士習相宜耳
</p>
<div class="section" id="title-31"><h2>
	皇書帝佚<span class="jiazhu">無卷數　江蘇巡撫採進本</span>
</h2></div>
<p class="em2">
	明蔣軼凡編軼凡字季超諸曁人首載僞三墳及乾坤鑿度謂之皇書次載中天佚典託名五帝之言謂之帝佚前有自序稱遇遼陽韓友於燕都得五帝佚典乃是箕子所贈漢初重購不得者其說極荒誕不經軼凡乃曲爲註釋並加評點以附會之眞可謂不善作僞矣
</p>
<div class="section" id="title-32"><h2>
	蘉古介書<span class="jiazhu">無卷數　安徽巡撫採進本</span>
</h2></div>
<p class="em2">
	題東海黃禺金定邵闇生編不知爲何許人分前後二集前集載豐坊僞大學古本大學石經古本僞三墳穆天子傳孔鮒小爾雅汪若海麟書郭璞山海經圖贊衞元嵩元包經傳魏伯陽叅同契胡文煥逸詩論語會心詩南華逸楚衡嶽神禹碑文漢滕公石槨銘吳季札碑後集曰史訇史遺左逸小易窹几䜈訷握奇經奇門專征賦勝義諦均叢脞無緖蓋書肆粗識字義之人刊以射利者也
</p>
<div class="section" id="title-33"><h2>
	羣芳淸玩<span class="jiazhu">無卷數　江西巡撫採進本</span>
</h2></div>
<p class="em2">
	明李璵編璵字惠時蘇州人是刻爲叢書十有二種曰鼎錄曰研史曰畫鑒曰石譜曰瓶史曰奕律曰蘭譜曰茗笈曰香國曰採菊雜咏曰蝶几譜並題曰毛晉訂其書踳駁不倫蓋亦坊賈射利之本也
</p>
<div class="section" id="title-34"><h2>
	溪堂麗宿集<span class="jiazhu">無卷數　浙江范懋柱家天一閣藏本</span>
</h2></div>
<p class="em2">
	不著撰人名氏亦不著時代無序跋無目錄其名亦不甚可解首曰昭明遺事則撮取南史梁書數條次曰程氏字訓宋程若庸所纂次曰聖傳要旨題曰宋本心岷麓二先生著嗣孫輔之望集次曰文會燕語題曰束正鐸次曰巴山夜語題曰戚璞次曰林下常談題曰孔嚴化次曰山村雜言題曰齊𨓭莊次曰漁艇野說題曰武惠孫次曰林泉村話題曰孟德厚次曰蓮幕燕談不題撰人龎雜冗瑣茫無端緖蓋庸陋書賈抄合說部僞立名目以售欺范欽爲其所紿遂著錄於天一閣耳
</p>
<div class="section" id="title-35"><h2>
	翰苑叢抄十四卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏取左圭百川學海所載諸書刪其書名卷數與撰人顚倒次序連綴抄爲一編僞書之最拙者也
</p>
<div class="section" id="title-36"><h2>
	學海類編<span class="jiazhu">無卷數　編修程晉芳家藏本</span>
</h2></div>
<p class="em2">
	舊本題國朝曹溶編溶有崇禎五十宰相傳已著錄此編裒輯唐宋以至國初諸書零篇散帙統爲正續二集各分經翼史叅子類集餘四類而集餘之中又分行詣事功文詞紀述考據藝能保攝遊覽八子目爲書四百二十二種而眞本僅十之一僞本乃十之九或改頭換面别立書名或移甲爲乙僞題作者顚倒謬妄不可殫述以徐乾學教習堂條約項維貞燕臺筆錄二書考之一成於溶卒之年一成於溶卒之後溶安得採入斯集或無賴書賈以溶家富圖籍遂託名於溶歟
</p>
<div class="section" id="title-37"><h2>
	莊屈合詁<span class="jiazhu">無卷數　安徽巡撫採進本</span>
</h2></div>
<p class="em2">
	國朝錢澄之撰澄之有田間易學已著錄是編合莊子楚詞二書爲之訓釋莊子止詁内篇先列郭象註次及諸家楚辭則止詁屈原所作以朱子集註爲主而以己意論斷於後其自序云著易學詩學成思所以翊二經者而得莊子屈原以莊繼易以屈繼詩足以轉相發明然屈原之賦固足繼風雅之踪至於以老莊解易則晉人附會之失澄之經學篤實斷不沿其謬種蓋澄之丁明末造發憤著書以離騷寓其幽憂而以莊子寓其解脫不欲明言託於翼經焉耳
</p>
<div class="section" id="title-38"><h2>
	楊園全書三十四卷<span class="jiazhu">浙江巡撫採進本</span>
</h2></div>
<p class="em2">
	國朝張履祥撰履祥有沈氏農書已著錄是編爲寧化雷鋐所刊凡十二種願學記一卷共一百十九條皆其劄記講學之語問目一卷共三十八條皆其受業劉宗周時錄以就正之詞中載山陰劉先生批者即宗周也初學備忘二卷皆訓導後進之言意在兼啟童蒙故詞多淺近經正錄一卷輯朱子訓學齋規白鹿洞學規司馬光居家雜儀及朱子増損吕氏郷約合爲一編近古錄四卷採明陳良謨見聞記訓耿定向先進遺風李樂見聞雜記錢蓘厚語各採其所記嘉言善行分立身居家居鄉居官四門見聞錄二卷記近時之嘉言善行喪祭雜說一卷皆糾時俗違禮之失學規一卷凡澉湖塾約十四條東莊約語五條答問一卷皆其門人張嘉珍問而履祥答前爲答張佩璁别楮皆諭喪祭之禮後爲答張佩璁所問皆雜考經史疑義佩璁即嘉珍字也門人所記一卷則嘉珍與姚瑚姚璉錄履祥之說訓子語二卷凡分十二綱一百四十五條蓋履祥晚始得子懼弗及教誨故留以訓之農書二卷多就桐鄉物土言之履祥初講蕺山愼獨之學晚乃專意於程朱立身端直郷黨稱之其書多儒家之言而近古錄見聞錄等率傳記之流農書又農家之流言非一致難以槩目曰儒家故著錄於雜家類焉
</p>
<div class="section" id="title-39"><h2>
	張考夫遺書五卷<span class="jiazhu">兩江總督採進本</span>
</h2></div>
<p class="em2">
	國朝張履祥撰是編書凡四種曰訓子語二卷曰經正錄一卷曰備忘録一卷曰書簡一卷張蘭皋序云訓子一冊先得我心因合數種授之梓人蓋刻於楊園全書之前故卷帙不及其富也
</p>
<div class="section" id="title-40"><h2>
	竹裕園筆語十二卷<span class="jiazhu">禮部尚書曹秀先家藏本</span>
</h2></div>
<p class="em2">
	國朝李曰滌撰曰滌字亦白臨川人前明嵗貢生是編裒其平生雜著爲之一曰邇言一卷皆辨析事理之談二曰蛩草一卷三曰梅草一卷皆戊子秋各避兵山居所劄記三書識趣議論出入於屠隆袁宏道陳繼儒之間蓋明末風氣如是也四曰驅暑草一卷皆其客楚時作前爲或問十章綴以無富無分無過無不過四諭皆借以發抒心跡五曰餘草一卷皆所作雜文六曰四書筆語六卷依經生義自抒所懷與章世純留書相類二人本同時又相善也
</p>
<div class="section" id="title-41"><h2>
	昭代叢書一百五十卷<span class="jiazhu">編修勵守謙家藏本</span>
</h2></div>
<p class="em2">
	國朝張潮編潮字山來徽州人是編凡甲乙丙三集每集各五十卷每卷爲書一種皆國初人雜著或從文集中摘錄一篇或從全書中割取數頁亦有偶書數紙並非著述而亦强以書名者中亦時有竄改如徐懷祖之海賦去其賦而存其自注改名臺灣隨筆黃百家之征南先生傳芟其首尾改名内家拳法猶是明季書賈改頭換面之積習不足採也
</p>
<div class="section" id="title-42"><h2>
	丹麓雜著十種十卷<span class="jiazhu">浙江巡撫採進本</span>
</h2></div>
<p class="em2">
	國朝王晫撰晫有遂生集已著錄是編皆所著雜文一曰龍經擬禽經而作二曰孤子吟皆哭父之詩三曰松溪子皆筆記小品四曰連珠擬陸機之體五曰寓言假禽蟲以示勸戒六曰看花述異記自記夢遇古來諸美女事七曰行役日記乃康熙甲寅爲其父乞銘於宜興述往返所經八曰快說續紀因金人瑞西廂記評所說快事而演之九曰禽言效梅堯臣體十曰北墅竹枝詞詠其鄉之軼事每種皆有同時諸人序跋評語毛際可又總爲之序大抵皆明末山人之派而看花述異記摹仿午僧儒周秦行記聚厯代妃主備諸冶蕩尤非所宜贊皇之黨託名誣奇章可也晫乃無端自誣乎
</p>
<div class="section" id="title-43"><h2>
	檀几叢書五十卷<span class="jiazhu">浙江吳玉墀家藏本</span>
</h2></div>
<p class="em2">
	國朝王晫張潮同編是書所錄皆國朝諸家雜著凡五十種大半採自文集中其餘則多沿明季山人才子之習務爲纎佻之詞如張芳之黛史丁雄飛之小星譜已爲猥鄙至程羽文之鴛鴦牒取古來男女不得其偶者以意判斷更爲匹配其序文引譚元春之說謂古來多少才子佳人被愚抅父母板住不能成對賫情而死乃悟文君奔相如是上上妙策其語已傷風化書中以王昭君配蘇武以班昭配鄭康成以王婉儀配文天祥之類雖古之賢人不免侮弄至於以魏甄居配曹植以遼蕭居配李煜以漢班媫妤晉左貴嬪配梁簡文帝梁元帝則帝王妃后亦遭輕薄矣其書可燒奈何以穢簡牘也
</p>
<div class="section" id="title-44"><h2>
	政學合一集<span class="jiazhu">無卷數　副都御史黃登賢家藏本</span>
</h2></div>
<p class="em2">
	國朝許三禮撰三禮有讀禮偶見已著錄是集正編三十三種乃其宰海寧時所作其讀禮偶見一種爲作於家居時亦編入其中續編十三種則其爲御史以後所作而其後人又錄諭祭文行述志銘附焉正編自讀禮偶見外所自著不過數篇篇不過數頁若會講之語雜錄羣言政績詩頌俱出他手合律全書樂只集登高唱和詩三種乃併有錄而無書蓋餖飣湊合摹印時有佚脫也續編自帝王甲子表聖孝廣義聖廟崇祀圖三種外多與正編相出入大抵皆有意近名失於夸詡在海寧嘗建告天樓官京師時亦然所定告天工課儼然釋道家懴誦章咒之屬非儒音立言之道也
</p>
<div class="section" id="title-45"><h2>
	秘書廿一種一百五卷<span class="jiazhu">江西巡撫採進本</span>
</h2></div>
<p class="em2">
	國朝汪士漢編二十一種者其中三墳爲宋人僞書楚史檮杌晉史乘爲元人僞書劍俠傳竹書紀年爲明人僞書續博物志雖不僞而以南宋人爲晉人亦爲疎舛今已皆辨證於本書之下此因士漢裒輯刊刻别立總名姑存其目備考耳
</p>
<div class="section" id="title-46"><h2>
	檢心集十四卷<span class="jiazhu">湖北巡撫採進本</span>
</h2></div>
<p class="em2">
	國朝閔則哲撰則哲字睿先應山人是集爲其子衍所編以語錄講義雜著與雜文參錯成書頗無條理其有書名者爲說書管見四卷又說書一卷訂學膚言二卷其不能以一卷者曰寛酌篇敢問篇偶及篇經說略史說略子說略仕語節錄論兵摘略遷議存稿惕愆質語節錄内則續言蕉窗筆談餘皆雜文其中諭說旣繁不免小有牴牾如史說略中引史記桀觀炮烙于瑶臺云云乃符子之寓言史記實無此文也
</p>
<p class="em2">
	右雜家類雜編之屬四十五部一千三百九十六卷<span class="jiazhu">内十三部無卷數</span>皆附存目
</p> 



</div></body></html>