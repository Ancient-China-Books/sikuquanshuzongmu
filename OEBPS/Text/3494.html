<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷七十九·史部三十五（職官類）</title></head><body><div id="text">

<p>
<strong>欽定四庫全書總目卷七十九</strong>
</p>
<div class="section" id="title-0"><h1>
	史部三十五
</h1><hr/></div>
<div class="section" id="title-1"><h2>
	職官類
</h2></div>
<p class="em2">
	前代官制史多著錄然其書恒不傳南唐書徐鍇傳稱後主得齊職制其書罕覯惟鍇知之今亦無舉其名者世所稱述周官以外惟唐六典最古耳蓋建官爲百度之綱其名品職掌史志必撮舉大凡足備叅考故本書繁重反爲人所倦觀且惟議政廟堂乃稽舊典其間如元豐變法事不數逢故著述之家或通是學而無所用習者少則傳者亦稀焉今所採錄大扺唐宋以來一曹一司之舊事與儆戒訓誥之詞今釐爲官制官箴二子目亦足以攷稽掌故激勸官方明人所著率類州縣志書則等之自鄶矣
</p>
<div class="section" id="title-2"><h2>
	唐六典三十卷<span class="jiazhu">浙江汪汝瑮家藏本</span>
</h2></div>
<p class="em2">
	唐玄宗明皇帝御撰李林甫奉勅注其書以三師三公三省九寺五監十二衞列其職司官佐敘其品秩以擬周禮書錄解題引韋述集賢記注曰開元十年起居舍人陸堅被旨修是書帝手寫白麻紙六條曰理敎禮政刑事令以類相從撰錄以進張說以其事委徐堅思之經歲莫能定又委毋焸徐欽韋述始以令式入六司其沿革並入注中後張九齡又委苑咸二十六年奏草上迄今在直院亦不行用程大昌雍錄則曰唐世制度凡最皆在六典或曰書成未嘗頒用今案會要則牛僧孺奏升諫議爲三品用六典也貞元二年定著朝班次序每班以尚書省官爲首用六典也又其年竇叅論祠祭當以監察涖之亦援六典也此類殆不勝述草制之官每入院必首索六典則時制盡在故也二說截然不同考吕温集有代陳相公請刪定施行六典開元禮狀一篇稱宣示中外星紀六周未有明詔施行遂使䘮祭冠昏家猶疑禮等威名分國靡成規請於常叅官内選學藝優敏者三五人就集賢院各盡異同量加刪定然後特降德音明下有司云云與韋述之言相合唐人所說當無訛誤大昌所引諸事疑當時討論典章亦相引據而公私科律則未嘗事事遵用如明代之會典云爾范祖禹唐鑑論其旣有太尉司徒司空又有尚書省是政出於二也旣有尚書省又有九寺是政出於三也蓋自唐虞至周有六官而無寺監自秦迄陳有寺監而無六官獨此書兼之故官多重複今考是書如林甫注中以諸州祥瑞預立條格以待奏報之類誠爲可嗤然一代典章釐然具備祖禹之所論或以元豐官制全祖是書有所激而云然歟又唐會要載開元二十三年九齡等撰是書而唐書載九齡以開元二十四年罷知政事則書成時九齡猶在位後至二十七年林甫乃注成獨上之宋陳騤館閣錄載書局有經修經進經修不經進經進不經修三格說與九齡皆所謂經修不經進者卷首獨著林甫蓋即此例今亦姑仍舊本書之不復追改焉
</p>
<div class="section" id="title-3"><h2>
	翰林志一卷<span class="jiazhu">兩江總督採進本</span>
</h2></div>
<p class="em2">
	唐李肇撰案肇所作國史補結銜題尚書左司郎中此書結銜則題翰林學士左補闕王定保摭言又稱肇爲元和中中書舍人新唐書藝文志亦云肇爲翰林學士坐薦柏耆自中書舍人左遷將作少監以唐官制考之蓋自左司改補闕入翰林後爲中書舍人坐事左遷國史補及此書各題其作書時官也唐時翰林院在銀臺門内麟德殿西重廊之後爲待詔之所新唐書百官志謂乘輿所在必有文詞經學之士下至卜醫伎術之流皆直於別院以備燕見者是也韋執誼翰林院故事亦謂其地乃天下以藝能伎術見召者之所處蓋其始本以延引雜流原非爲文學侍從而設至明皇置翰林待詔供奉與集賢學士分掌制誥其職始重後又改爲學士別置學士院謂之東翰林院於是舊翰林院雖尚有以伎能入直如德宗時術士桑道茂之類而翰林之名實盡歸於學士院厯代相沿遂爲儒臣定職肇此書成於元和十四年唐宋藝文志皆著於錄其記載賅備本末粲然於一代詞臣職掌最爲詳晰宋洪遵輯翰苑羣書已經收入今以言翰林典故者莫古於是書故仍錄專本以存其朔焉
</p>
<div class="section" id="title-4"><h2>
	麟臺故事五卷<span class="jiazhu">永樂大典本</span>
</h2></div>
<p class="em2">
	宋程俱撰俱字致道衢州開化人舉進士試南宫第一廷試中甲科厯官徽猷閣待制封新安縣伯事蹟具宋史文苑傳玉海載元祐中宋匪躬作館閣錄紹興元年程俱上麟臺故事淳熙四年陳騤續爲館閣錄蓋一代翰林故實具是三書今宋錄已亡陳錄僅存而亦稍譌闕是書則自明以來惟說郛載有數條別無傳本今考永樂大典徵引是書者特多排比其文猶可成帙其書多記宋初之事典章文物燦然可觀蓋紹興元年初復秘書省首以俱爲少監故俱爲是書得諸官府舊章最爲詳備如束都事畧邢昺傳載由侍讀學士遷工部侍郎不著加中散大夫宋綬傳載召試中書不著遷大理評事宋史韓琦傳載由通判淄州入直集賢院不著爲太常寺丞及太子中允王陶傳載爲太子中允不著編校昭文館書籍孫洙傳亦不著洙嘗爲於潛令及編校秘閣書籍而皆見於是書又如玉海引謝泌傳泌上言請分四庫書籍人掌一庫事在端拱初而其一百六十八卷又載此事於天聖五年前後自相剌謬據此書所載則在咸平之初又續通鑑長編載咸平二年七月甲寅幸國子監還幸崇文院而此日之後又有癸丑則是月之内不容先有甲寅顯然牴牾據是書乃是七月甲辰如此之類凡百餘條皆足以考證異同補綴疎畧於掌故深爲有禆原書文獻通考作五卷今所裒錄仍符此數疑當時全部收之通考又稱凡十二篇而不詳其篇目其見於永樂大典者有官聨職掌廪祿三門皆與陳騤書標題相合疑騤書即因俱舊目修之今即以騤之篇目分隸諸條莫不一一條貫無所齟齬亦可謂神明煥然頓還舊觀矣騤錄載曝書會餞會及大宴學士院三條俱云出麟臺故事然引其事不載其詞殆姚廣孝等排纂之時刋除重複誤削前而存後當時編輯無緖即此可見一端今亦無從補入惟俱北山集中載有後序一篇並附錄之以存其舊焉
</p>
<div class="section" id="title-5"><h2>
	翰苑羣書十二卷<span class="jiazhu">浙江巡撫採進本</span>
</h2></div>
<p class="em2">
	宋洪遵編遵字景嚴鄱陽人皓之仲子也與兄适同中紹興十二年博學鴻詞科賜進士出身厯官徽猷閣直學士出知平江府孝宗時召除翰林學士承旨拜同知樞密院事江東安撫使資政殿學士提舉洞霄宫卒諡文安事蹟具宋史本傳是書後有乾道九年遵題記曰翰苑秩淸地近㳂唐及今爲薦紳榮遵世蒙國恩父子兄弟接武而進爲千載幸遇曩嘗稡遺事一編朅來建業以家舊藏李肇元稹韋處厚韋執誼楊鉅丁居晦洎我宋數公凡有紀於此併刋之木仍以國朝年表中興題名附陳振孫書錄解題曰自李肇而下十一家及年表中興後題名共爲一書此本上卷爲李肇翰林志元稹承旨學士院記韋處厚翰林學士記韋執誼翰林院故事楊鉅翰林學士院舊䂓丁居晦重修承旨學士壁記李昉禁林宴會集凡七家下卷爲蘇易簡續翰林志蘇耆次續翰林志學士年表翰苑題名翰苑遺事凡五種其遺事爲遵所續不在其數實止四家除年表題名外所收不過九家與振孫所記不合考宋史藝文志載是書本三卷此本止上下二卷又文獻通考所載尚有唐張著翰林盛事一卷宋李宗諤翰苑雜記一卷若合此二家正足十一家之數豈原本有之而今本佚其一卷耶
</p>
<div class="section" id="title-6"><h2>
	南宋館閣錄十卷續錄十卷<span class="jiazhu">永樂大典本</span>
</h2></div>
<p class="em2">
	南宋館閣錄十卷宋陳騤撰續錄十卷無撰人名氏騤字叔進台州臨海人紹興二十四年進士第一慶元初官至知樞密院事兼叅知政事忤韓侂胄提舉洞霄宫卒諡文簡事迹具宋史本傳陳氏書錄解題謂淳熙中騤長蓬山與同僚錄建炎以來事爲此書李燾爲之序續錄者後人因舊文而增附之今攷是錄所載自建炎元年至淳熙四年續錄所載自淳熙五年至咸淳五年皆分沿革省舍儲藏修纂撰述故實官秩廪祿職掌九門典故條格纎悉畢備亦一代文獻之藪也世所傳本訛闕殆不可讀惟永樂大典所載差爲完具今互相考訂補其脫漏者三十一條正其舛錯者一十六條而其紀載諸人爵里有與宋史互異者並爲臚注以資叅考惟前錄中沿革一門續錄中廪祿一門永樂大典所載亦全卷皆佚無從補葺蓋是書殘缺已在明以前矣今亦姑仍其舊焉
</p>
<div class="section" id="title-7"><h2>
	玉堂雜記三卷<span class="jiazhu">浙江鮑士恭家藏本</span>
</h2></div>
<p class="em2">
	宋周必大撰必大字子充一字洪道廬陵人紹興二十一年進士中宏詞科權中書舍人孝宗朝厯右丞相拜少傅進益國公寧宗朝以少傅致仕卒諡文忠事蹟具宋史本傳此書皆記翰林故事後編入必大文集中此乃其別行之本也宋代掌制最號重職往往由此致位二府必大受知孝宗兩入翰苑自權直院至學士承旨皆徧爲之凡鑾坡制度沿革及一時宣召奏對之事隨筆紀錄集爲此編所紀如奉表德壽署名賜安南國王嗣子詔書之類皆能援引古義合於典禮其他瑣聞遺事亦多可資談柄洪遵翰院羣書所錄皆唐代及汴都故帙程俱麟臺故事亦成於紹興間其隆興以後翰林故實惟稍見於館閣續錄及洪邁容齋隨筆中得必大此書互相稽考南渡後玉堂舊典亦庶幾乎釐然具矣
</p>
<div class="section" id="title-8"><h2>
	宋宰輔編年錄二十卷<span class="jiazhu">兩淮鹽政採進本</span>
</h2></div>
<p class="em2">
	宋徐自明撰自明字誠甫號慥堂永嘉人嘗官太常博士終零陵郡守初北宋時神宗命陳繹爲拜罷圖一卷樞府拜罷錄一卷元豐間司馬光復作百官公卿拜罷年表十五卷其後曾鞏譚世勣蔡幼學李燾各有撰述而不能無所缺畧自明因摭拾舊事補其遺漏續作此書以宋世官制中書樞密爲二府俱宰輔之職故自平章事叅知政事樞密使知樞密院事同知簽書樞密院事皆著其名位而詳其除罷黜陟之由編年系日起建隆戊午迄嘉定乙亥大都本之通鑑長編繫年要錄乙未錄東都事畧而又旁採他書以附益之本末賅具最爲詳核又據宋朝大詔令玉堂制草備錄其鎖院制詞更有禆於文獻以宋史宰輔年表互相考校如建隆元年趙普拜樞副此錄在八月甲申而年表在戊子太平興國四年石熙載拜簽樞此錄在正月庚寅而年表在癸巳太平興國八年宋琪拜叅政此錄在三月庚申而年表在癸亥雍熙三年辛仲甫拜叅政此錄在六月戊戌而年表在甲辰此類極多亦足爲讀史者考異之助至宋世所降麻制例載某人所行之詞此錄間存姓名亦可備掌故其中如熙寧四年陳升之起復入相制乃元絳之詞載於宋文鑑中以升之力辭不拜其事未行併其制詞不錄是也至如端拱元年吕蒙正拜相制爲李沆詞治平二年文彦博除樞密使制熙寧二年陳升之拜相制皆爲王珪之詞元符三年曾布拜相制爲曾肇之詞亦並見於宋文鑑而此反闕註皆不免有所挂漏然二百五十年間賢姦進退畢具是編於以考國政而備官箴亦可云諳習典故者矣寶祐間自明子居誼宰永福嘗刻之縣學後漸亡佚明嘉靖間大興吕邦燿始得抄本於焦竑家而缺其兩卷後周藩宗室勤䓺以所藏殘本補足復梓以傳蓋亦僅存之本也
</p>
<div class="section" id="title-9"><h2>
	秘書監志十一卷<span class="jiazhu">編修汪如藻家藏本</span>
</h2></div>
<p class="em2">
	元王士點商企翁同撰士點有禁扁巳著錄企翁字繼伯曹州人官著作佐郎其書成於順帝至正中凡至元以來建置沿革典章故事無不具載司天監亦附錄焉蓋元制司天監隸秘書省猶漢制以太史令兼職天官之義也後列職官題名與南宋館閣錄例同其兼及直長令史皆纎悉詳錄則以金源以後以椽吏爲士人登進之階往往由此起家洊至卿相其職重於前代耳其所紀錄多可以資考核朱彝尊嘗據以辨吳鄹即張應珍以大德九年改名厯仕秘書少監非宋遺民證吉安府志之誤則於史學亦多所禆矣
</p>
<div class="section" id="title-10"><h2>
	翰林記二十卷<span class="jiazhu">浙江汪啓淑家藏本</span>
</h2></div>
<p class="em2">
	不著撰人名氏案明史藝文志載黃佐翰林記二十卷而廖道南殿閣詞林記序有與泰泉黃佐纂翰林雜記六册之語則是書自當出於佐手佐即撰泰泉鄉禮著錄於經部禮類者也所載皆明一代翰林掌故始自洪武迄於正德嘉靖間每事各有標目凡二百二十六條本末賅具首尾貫串敘次頗爲詳悉如所紀殿閣卿寺轉銜與明會典諸書互有同異又會議繕寫諸條制度甚詳均足以備考核其十七十八兩卷具列館閣題名尤足以見一代人材升降之槪廖道南撰殿閣詞林記自九卷以後多採佐書以足成之今以此本互相檢核其文不盡相合蓋道南又有所點竄以歸一家之體例此則佐之原本耳其文與道南之書互有詳畧可以叅考証明以繼李肇程俱陳騤王士點諸人所作唐宋元明以來詞林故事亦大畧具備矣
</p>
<div class="section" id="title-11"><h2>
	禮部志稿一百一十卷<span class="jiazhu">浙江巡撫採進本</span>
</h2></div>
<p class="em2">
	明泰昌元年官修首列纂修姓氏自禮部尚書林堯俞至司務顧民碞等四十人次列批委纂修自東閣大學士兼禮部尚書孫如至儀制司員外郎張光房等六人次列巡按直隸蘇松等處御史據松江府知府揭薦生員俞汝楫纂修禮部志書公移併禮部准聘赴書局批文則此書實出汝楫之手明史藝文志有俞汝楫禮儀志一百卷當即此書此題曰禮部志稿蓋其草創初成尚未定名之本也卷首汝楫名後併列上海生員俞廷敎名爲公移所無殆入局以後續招協修故初揭不載歟其書首爲聖訓六卷爲洪武至隆慶詔諭次建官建署一卷次總職掌一卷次儀司職掌十六卷次祠司職掌十卷次客司職掌十卷次膳司職掌及司務職掌共二卷次厯官表四卷次奏疏五卷次列傳八卷次儀司事例二十一卷次祠司事例九卷次客司事例九卷次膳司事例一卷次總事例七卷共爲一百一十卷前列凡例三則其溯初制一則稱研討典故要在沿流溯源其理條貫一則稱典故之編不急於薈萃而急於貫通其愼稽考一則稱網羅舊聞匪獨挂漏是懼而考正謬誤亦編摩第一義其言皆深得纂輯要領故其書敘述詳贍首尾該貫頗有可觀如釋菜薦舉諸詔爲明實錄所不載祈雪建宫諸諭爲嘉靖祀典所未錄王妃冠服百官常服及大宴樂章較明史禮志爲詳貢舉起送之額誥勅表章之式較明會典爲備經筵傳班員額拾明集禮之所遺朝覲賞賚諸制補星槎勝覽西域行程之闕雖案牘之文稍傷冗雜而取備掌故體例與著書稍殊固不能以是病之也
</p>
<div class="section" id="title-12"><h2>
	太常續考八卷<span class="jiazhu">江蘇巡撫採進本</span>
</h2></div>
<p class="em2">
	不著撰人名氏考書中所錄蓋明崇禎時太常寺官屬所輯也凡祭祀典禮皆詳悉具載雖不免爲案牘簿籍之文而沿革損益之由名物度數之細條分縷晰多明史禮志明會典明集禮及嘉靖祀典之所未載蓋總括一代之掌故則體貴簡要專錄一官之職守則義取博賅言各有當故詳畧迥不同也况集禮作於洪武會典作於成化嘉靖祀典惟載一時更張之事自世宗以後百餘年之典制記載闕如此書職官題名終於崇禎十六年則一代儀章始末尤爲完具固數典者所不可廢矣
</p>
<div class="section" id="title-13"><h2>
	士官㡳簿二卷<span class="jiazhu">浙江汪啓淑家藏本</span>
</h2></div>
<p class="em2">
	不著撰人名氏朱彝尊曝書亭集有是書跋但云抄之海鹽鄭氏亦不言作者爲誰其書備載明正德以前諸土司官爵世系承襲削除觀其命名與繕寫之式疑當時案牘之文而好事者錄存之也所載雲南土司百五十一家廣西土司百六十七家四川土司二十家貴州土司一十五家湖廣土司五家廣東土司一家共三百五十九家其官雖世及而請襲之時必以並無世襲之文上請所奉進止亦必以姑准任事仍不世襲爲詞蓋其相沿體式如此欲以示駕馭之權不容其據譜而索故物也然明自中葉後撫綏失宜威柄日弛諸土司叛服不常僅能羈縻勿絕而已我國家聲靈赫濯逆命者必誅舊籍所載大半皆巳改土歸流其存者亦無不革心順化比於郡縣此書中所列皆前代一時苟且之制本不足道以明史土司列傳祗記其征伐刑政之大端而於支派本末未能具晰是編詞雖俚淺而建置原委一一可徵存之亦足資考証焉其地雖在中外之間與郡縣牧守稍殊而受勅印襲爵祿納租賦供力役隨征調實與官吏不殊故明史不與外國同傳今亦附載於明代職官之末焉
</p>
<div class="section" id="title-14"><h2>
	詞林典故八卷
</h2></div>
<p class="em2">
	乾隆九年重修翰林院落成聖駕臨幸賜宴賦詩因命掌院學士鄂爾泰張廷玉等纂輯是書乾隆十二年告成奏進御製序文刋行凡八門一曰臨幸盛典二曰官制三曰職掌四曰恩遇五曰藝文六曰儀式七曰廨署八曰題名臨幸盛典即述乾隆甲子燕飮賡歌諸禮以爲是書所緣起故弁冕於前官制職掌皆由西漢以至國朝以待詔之選寫書之官皆自漢肇其端也恩遇斷自唐代以專官自唐始也於列聖及我皇上寵渥之典别分優眷遷擢侍宴賚予詞科考試議敘贈䘏八子目著聖代右文遠愈前古也藝文惟收唐以來御製及應制諸作而詞館唱和不與焉美不勝收也儀式廨署亦皆斷自唐代與恩遇門同例題名則惟載國朝近有徴而遠難詳也攷翰林有志自唐李肇始洪遵輯而錄之凡十一家然皆雜記之類也其分條列目彚爲一編者自程俱麟臺故事始陳騤以下作者相仍然皆僅記一代之事朱彝尊作瀛洲道古錄又於今制弗詳故張廷玉等進書表稱槐㕔芸署不少前聞劉井柯亭獨饒故事但記載非無散見而薈萃罕有全書今仰禀聖裁始成巨帙元元本本上下二千載始末釐然稽古崇儒之盛洵前代之所未有矣
</p>
<div class="section" id="title-15"><h2>
	欽定國子監志六十二卷
</h2></div>
<p class="em2">
	乾隆四十三年奉勅撰先是國子祭酒陸宗楷等輯太學志進呈而所述沿革故實濫載及唐宋以前殊失限斷乃詔重爲改定斷自元明蓋本朝國子監及文廟皆因前代遺址其締搆實始於元初也首爲聖諭二卷以紀褒崇先聖訓示儒林之大法次御製詩文七卷備錄列朝聖文皇上宸翰次詣學二卷紀親祀臨雍之禮次廟制二卷前列圖說後志建葺年月規制次祀位二卷詳載殿廡及崇聖祠諸位號次禮七卷分記釋奠釋菜釋褐獻功告祭諸儀及祭器圖說次樂六卷分記樂制樂章律吕舞節二表及禮樂諸器圖說次監制一卷詳述條規次官師五卷載設官典守儀制銓除題名表次生徒七卷載員額考校甄用及外藩之入學者次經費四卷恩賚歲支俸給備載焉次金石五卷冠以欽頒彝器圖說御製諸碑併元以來進士題名碑而殿以石鼔圖說次經籍二卷具載賜書及板刻之目次藝文二卷則列諸臣章奏詩文及諸論著識餘二卷曰紀事曰綴聞並捃摭雜記以備考核識大識小罔弗詳賅於以誌國家重道崇儒作人訓俗之盛較諸監臣之初編如葦籥土鼓改而爲韶鈞之奏矣
</p>
<div class="section" id="title-16"><h2>
	欽定厯代職官表六十三卷
</h2></div>
<p class="em2">
	乾隆四十五年奉勅撰粤自龍鳥水火肇建官名然夏商以前書缺有間遺制不盡可考其可考者惟周禮爲最詳迨秦漢内設九卿外置列郡而官制一變東京以後事歸臺閣雖分置尚書六部而政在中書其權獨重漢魏之制至唐宋而又一變明太祖廢中書省罷丞相盡歸其職於六部永樂間復設内閣而叅以七卿唐宋之制至是而又一變矣其間名號品數改革紛繁大扺勢足以相維則乾綱不失權有所偏屬則魁柄必移故官制之得失可以知朝政之盛衰也我國家稽古建官循名核實因革損益時措咸宜我皇上朗照無私權衡獨秉舉直錯枉宫府肅淸尤從來史冊所未有復念厯朝官制典籍具存宜備溯源流明其利弊庶前規可鑑法戒益昭乃特命四庫全書館總纂官臣紀昀臣陸錫熊臣孫士毅總校官臣陸費墀等考証排次輯綴是編分目悉準今制凡長貳僚屬具列焉明綱紀也其兼官無正員而所掌綦重亦別有專表崇職守也八旗及新疆爵秩前所未有者並詳加臚考著聖代之剏建遠邁邃古也或古有而今無或先置而後廢並爲採掇別附於篇備叅訂也每門各冠以表表後詳敘建置首列國朝畧如唐六典之例次以厯代則節引諸書各附案語以疏證其異同上下數千年分職率屬之制元元本本罔弗具焉考將相及百官公卿之有表始自馬班二史後如唐書之宰相表宋史之宰輔表明史之内閣七卿表俱沿其例然所紀僅拜罷年月與官制無關且斷代爲書不相通貫尋檢頗難至抄撮故實如孫逢吉職官分紀之類又但供詞藻於實政無禆是書發凡起例悉禀睿裁包括古今貫串始末旁行斜上援古證今經緯分明叅稽詳密不獨昭垂奕䙫爲董正之鴻模即百爾臣工各明厥職用以顧名而思義亦益當知所儆朂矣
</p>
<p class="em2">
	右職官類官制之屬十五部三百七十五卷皆文淵閣著録
</p>
<div class="section" id="title-17"><h2>
	州縣提綱四卷<span class="jiazhu">永樂大典本</span>
</h2></div>
<p class="em2">
	不著撰人名氏楊士奇文淵閣書目題陳古靈撰古靈者宋陳襄别號也襄字述古侯官人慶曆二年進士官至右司郞中樞密直學士事迹具宋史本傳史稱其莅官所至必講求民間利病殁後友人劉彝視其篋得手書數十幅皆言民事則此書似當出於襄然襄所著古靈集尚傳於世無一字及此書又所著易講義郊廟奉祀禮文校定夢書等見宋史藝文志福建通志說郛中不言更有此書晁陳二家書目亦皆不著錄書内有紹興二十八年語又有昔吕惠卿昔劉公安世語考襄卒於元豐三年距南渡尚遠不應載及紹興且劉吕皆其後進不應稱昔其非襄撰明甚今永樂大典所載本蓋据元初所刻前有吳澄序止言前修所撰不著其名氏蓋澄亦疑而未定知文淵閣書目所題當出訛傳不足據矣其書論州縣蒞民之方極爲詳備雖古今事勢未必盡同然於防姦釐弊之道抉摘最明而首卷推本正巳省身凡數十事尤爲知要亦可爲司牧之指南雖不出於襄手要非究心吏事洞悉民情者不能作也
</p>
<div class="section" id="title-18"><h2>
	官箴一卷<span class="jiazhu">浙江鮑士㳟家藏本</span>
</h2></div>
<p class="em2">
	宋吕本中撰本中有春秋集解巳著録此乃其所著居官格言凡三十三則宋史本中列傳備列其著作之目不載是書然藝文志雜家類中乃著錄一卷此本載左圭百川學海中後有寶祐丁亥永嘉陳昉跋蓋即昉所刋行或當日偶然題記如歐陽修試筆之類本非有意於著書後人得其手稿傳寫鐫刻始加標目故本傳不載歟本中以工詩名家然所作童蒙訓於修巳治人之道具有條理蓋亦頗留心經世者故此書多閲厯有得之言可以見諸實事書首即揭淸愼勤三字以爲當官之法其言千古不可易王士禎古夫于亭雜錄曰上嘗御書淸愼勤三大字刻石賜内外諸臣案此三字吕本中官箴中語也是數百年後尚蒙聖天子採擇其說訓示百官則所言中理可知矣至其論不欺之道明白深切亦足以資儆戒雖篇帙無多而詞簡義精固有官者之龜鑑也
</p>
<div class="section" id="title-19"><h2>
	百官箴六卷<span class="jiazhu">内府藏本</span>
</h2></div>
<p class="em2">
	宋許月卿撰月卿字太空後更字宋士婺源人始以軍功補校尉理宗時換文資就舉以易魁江東廷對賜進士及第官至浙江西運幹賈似道當國召試館職語不合罷去閉門著書自號泉田子宋亡不仕遁跡十年乃卒亦志節之士也是書仿揚雄官箴分曹列職各申規戒攷宋史百官志經筵乃言路兼官二府掾乃樞密中書屬吏叅知政事以門下中書侍郎爲之登聞院隸諫議進奏院隸給事中俱轄於門下省軍器監文思院俱轄於工部是書皆各自爲箴蓋以所掌之事區分故旣列本職又及其兼官旣列總司又及其所分掌非複岀也又考永樂大典所載宋何異中興百官題名雖殘闕不完而所標官署職掌與此書頗有異同蓋自元豐變制以後品目至爲淆雜南渡以後分析併省益以靡恒此書據一時之制言之故互有出入也前有月卿進表稱百官箴併發凡言例共七帙而今止六卷校以次第實無遺漏殆原本凡例自爲一卷傳錄者合併之歟虞人之箴遠見左傳繩闕匡違其風自古月卿效法其體雖申明職守僅託空言而具列官邪風戒有位指陳善敗觸目警心亦未嘗無百一之禆焉
</p>
<div class="section" id="title-20"><h2>
	晝簾緖論一卷<span class="jiazhu">浙江鮑士恭家藏本</span>
</h2></div>
<p class="em2">
	宋胡太初撰太初天台人端平乙未其外舅陶某出宰香溪太初因論次縣令居官之道凡十五篇以貽之後十七年爲淳祐壬子太初出守處州越明年復得是稿於其戚陶雲翔遂鋟諸板以授屬縣其目首曰盡巳次曰臨民曰事上曰寮寀曰御吏曰聽訟曰治獄曰催科曰理財曰差役曰賑恤曰行刑曰期限曰勢利而終之以遠嫌條目詳盡區畫分明蓋亦州縣提綱之類也書中臚列事宜雖多涉宋代條格與後來職制不盡相合然其大旨以潔巳淸心愛民勤政爲急務言之似乎平近而反覆推闡實無不切中事情世說新語載傅氏有理縣譜其書不傳牧民者能得是編之意而變通之則此一卷書亦足以補其缺矣
</p>
<div class="section" id="title-21"><h2>
	三事忠告四卷<span class="jiazhu">桂林府同知李文藻刋本</span>
</h2></div>
<p class="em2">
	元張養浩撰養浩字希孟號雲莊濟南人官至禮部尚書叅議中書省事天曆中拜陝西行臺中丞卒諡文忠事迹具元史本傳養浩爲縣令時著牧民忠告二卷凡十綱七十二子目爲御史時著風憲忠告一卷凡十篇入中書時著廟堂忠告一卷亦十篇其言皆切實近理而不涉於迂濶蓋養浩留心實政舉所閲厯者著之非講學家務爲高論可坐言而不可起行者也明張綸林泉隨筆曰張文忠公三事忠告誠有位者之良規觀其在守令則有守令之式居臺憲則有臺憲之箴爲宰相則有宰相之謨醇深明粹眞有德者之言也考其爲人能竭忠狥國正大光明無一行不踐其言云云其推挹可謂至矣三書非一時所著本各自爲編明洪武二十二年廣西按察司僉事揚州黃士宏合爲一卷刻之總提曰爲政忠告陳璉爲序<span class="jiazhu">案此本序文中稱爲政忠告而其標題亦稱三事忠告序蓋重刻所追改</span>宣德六年河南府知府李驥重刻改名三事忠告考書稱任人準夫牧作三事詩稱三事大夫皆在王左右之尊階施於廟堂忠告猶爲近之御史縣尹不在是列如曰以三職所治爲三事則自我作古轉不及爲政之名爲該括一切矣蓋明人書帕之本好立新名而不計其合於古義否也相沿巳數百年不可復正今姑以通行之名著錄而附訂其乖舛如右
</p>
<div class="section" id="title-22"><h2>
	御製人臣儆心錄一卷
</h2></div>
<p class="em2">
	順治十二年世祖章皇帝御撰凡八篇一曰植黨二曰好名三曰營私四曰狥利五曰驕志六曰作僞七曰附勢八曰矌官前有御製序蓋因勲臣譚泰石漢大學士陳名夏等先後以驕怙伏法因推古來姦臣惡迹訓誡羣臣俾共知燗鑑也夫一氣流行化生萬品鸞梟並育穀稗同滋實理數之不得不然故有君子必有小人雖唐虞盛時四凶亦厠名於朝列無論秦漢以下也不幸而遇昏亂之世則匪人得志其禍遂中於國家前明諸權倖是也幸而遇綱紀修明之時則翔陽所照物無匿形雖百計彌縫終歸敗露則陳名夏諸人是也在我世祖章皇帝聖裁果斷睿鑒英明足以駕馭羣材照臨萬象雷霆一震鬼蜮潛蹤雖有僉壬諒不敢復蹈覆轍而聖人慮周先事杜漸防微恐小人惟利是營多昏其智於陳名夏等不以爲積愆巳稔自取誅夷反以爲操術未工別圖揜蓋因特頒宸翰普示班聨曲推其未發之謀明繪其欲施之策俾共知所聚黨而私議者巳畢在洞照之中如九金鑄鼎先圖魑魅之形儻逢不若皆可以指而目之名而呼之山鬼之伎倆自窮而無所逞也國家重熙累洽百有餘年列聖相承並乾綱獨斷從無如前代姦臣得以盜竊魁柄者豈非祖宗貽謀有以垂萬年之家法哉
</p>
<p class="em2">
	右職官類官箴之屬六部十七卷皆文淵閣著錄
</p> 



</div></body></html>