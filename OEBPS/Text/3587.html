<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百七十二·集部二十五（別集類二十五）</title></head><body><div id="text">

<p>
<strong>欽定四庫全書總目卷一百七十二</strong>
</p>
<div class="section" id="title-0"><h1>
	集部二十五
</h1><hr/></div>
<div class="section" id="title-1"><h2>
	別集類二十五
</h2></div>
<div class="section" id="title-2"><h2>
	升庵集八十一卷<span class="jiazhu">副都御史黃登賢家藏本</span>
</h2></div>
<p class="em2">
	明楊愼撰愼有檀弓叢訓已著錄此集爲萬曆中四川巡撫張士佩所訂凡賦及雜文十一卷詩二十九卷又雜記四十一卷蓋士佩取愼丹鉛錄譚苑醍醐諸書刪除重複分類編次附其詩文之後者也愼以博洽冠一時其詩含吐六朝於明代獨立門戶文雖不及其詩然猶存古法賢於何李諸家窒塞艱澁不可句讀者蓋多見古書薰蒸沉浸吐屬自無鄙語譬諸世祿之家天然無寒儉之氣矣至於論說考證往往恃其强識不及檢核原書致多疎舛又恃氣求勝每說有窒礙輙造古書以實之遂爲陳耀文等所詬病致糾紛而不可解諸書本別本各行士佩離析其文分類排纂合而爲一較易檢尋而所分諸目較丹鉛總錄亦尚有條理故仍錄之集中備互考焉
</p>
<div class="section" id="title-3"><h2>
	東巖集六卷<span class="jiazhu">浙江汪汝瑮家藏本</span>
</h2></div>
<p class="em2">
	明夏尚樸撰尚樸字敦夫東巖其號也永豐人正德辛未進士官至南京太僕寺少卿尚樸初師吳與弼後師婁諒故明史儒林傳附見諒傳中惟史於薛瑄傳末又稱瑄之門人有周蕙蕙之門人有薛敬之李錦王爵夏尚樸與諒傳不合考傳末惟敘敬之錦爵三人事迹一字不及尚樸則瑄傳列尚樸之名殆衍文歟諒以勿忘勿助爲敬胡居仁羅欽順多譏其近禪而史載尚樸常言纔提起便是天理纔放下便是人欲魏校亟稱之王守仁少時亦學於諒然守仁贈尚樸詩有舍瑟春風之句尚樸則答曰孔門沂水春風景不出虞廷敬畏中至謂心所以窮理未足以盡理又謂學不難於一贯而難於萬殊則與王守仁即心即理之說迥異又與湛若水書斤斤以厭常喜新爲戒其語錄中復取陳獻章與論學詩一一爲之箋疏指其謬誤正嘉之際學問漸岐而尚樸獨恪守先儒不爲高論可謂篤實之士矣至其論中庸分八節獨不用朱子之說則見仁見智各有所得其不爲苟同即其不爲苟異者也史載所著有中庸說東巖文集此本爲其壻劉賓所編以語錄中庸說爲第一卷與文集併爲一編史蓋據其初出各行之本也尚樸本講學之士不以文章爲工然其言醇正固亦不乖於大雅焉
</p>
<div class="section" id="title-4"><h2>
	瀼溪草堂稿五十八卷<span class="jiazhu">浙江巡撫採進本</span>
</h2></div>
<p class="em2">
	明孫承恩撰承恩字貞父南直隸華亭人正德辛未進士官至禮部尚書兼翰林院學士掌詹事府諡文簡是集爲其門人楊豫孫董宜陽朱大韶所編七卷以前爲疏表講章皆進呈之作八卷以後爲賦詩詞曲二十七卷以後爲雜文承恩於嘉靖之初以庶子充經筵講官今集中所載正始箴鑒古韻語及講章即是時所作及官禮部時齋宫設醮承恩獨不肯黃冠遂乞致仕較之嚴嵩諸人靑詞自媚者人品卓乎不同其文章亦純正恬雅有明初作者之遺卷首陸樹聲序有曰國初之文淳厚渾噩彬彬焉質有其文迨關西信陽兩君子山追宗秦漢薄魏晉而下海内藝學之士咸願執鞭弭從之標品位置率人人自詭先秦兩漢以希方軌雖體尚一新國初淳龎渾厚之氣或少漓焉公生長憲孝朝博稽宏覽邃詣淵蓄故出之撰述類皆深厚爾雅紆徐委密論者謂公平生立言類其爲人云云承恩文章宗旨盡是數十言矣
</p>
<div class="section" id="title-5"><h2>
	方齋詩文集十卷<span class="jiazhu">福建巡撫採進本</span>
</h2></div>
<p class="em2">
	明林文俊撰文俊字汝英號方齋莆田人正德辛未進士官至南京吏部右侍郞事迹具明史本傳湛若水撰文俊神道碑載所著有方齋存稿世無刋本此本乃其家藏舊抄凡疏表序文雜著九卷詩一卷史稱其文章醇雅今觀其詩亦從容恬適不事雕琢國朝朱彝尊輯明詩綜乃獨不載之當由未見此本非黜之不錄也又近人鄭王臣輯莆風淸籟集所錄文俊詩尚有彭城夜泊七言律詩一首送黃主簿赴蘄水七言絶句一首爲是集所未收未知王臣何自得之王臣即莆田人於文俊爲郷里或墨迹流傳據以載入歟今世傳明北監板二十一史即文俊所梭刋竄改舛訛頗爲後人訾議然文俊爲祭酒巳在雕板將竣之日陳騤館閣續錄所謂經進不經修者未可以是並訾其詩文也
</p>
<div class="section" id="title-6"><h2>
	考功集十卷<span class="jiazhu">江蘇巡撫採進本</span>
</h2></div>
<p class="em2">
	明薛蕙撰蕙有西原遺書已著錄正嘉之際文體初新北地信陽聲華方盛蕙詩獨以淸削婉約介乎其間古體上挹晉宋近體旁涉錢郞核其遺編雖亦擬議多而變化少然當其自得覺筆墨之外别有微情非生吞漢魏活剝盛唐者比其戲成五絶句取何景明之俊逸而病李夢陽之麤豪所尚畧可見矣又蕙與湛若水俱爲嚴嵩同年嵩權極盛之時若水年已垂耄不免爲嵩作鈐山堂集序反覆推頌頗爲盛德之累蕙初亦愛嵩文采頗相酬答迨其柄國以後即薄其爲人不相聞問凡舊時倡和亦悉除其稿故全集十卷無一字與嵩相關人品之高迥出流輩其詩格蔚然孤秀實有自來是其所樹立又不在區區文字間也
</p>
<div class="section" id="title-7"><h2>
	雲邨文集十四卷<span class="jiazhu">兩淮鹽政採進本</span>
</h2></div>
<p class="em2">
	明許相卿撰相卿有史漢方駕已著錄是集爲相卿所自定簡擇頗精自序調棄其脫遺不可讀者存其餘可讀者其自題絶句有曰雲村病老語多嚨造次詩成絶宋腔還溯開元論風格拾遺壇上樹旌幢蓋自以所學爲未足欲進而求之唐人也今觀其詩大抵近體居多五言有大曆之調七言出入於陳師道陳與義間可謂自知之審矣章疏切實雜文體裁雅潔亦多有道之言無明季士大夫求名若渴之習殆篤實君子歟其歸田後與王子揚書稱時慮更切不敢以歸爲幸乃今傳聞日駭事勢日危旦夕念北如昔之思南其惓惓君國之意視所謂去國一身輕似葉高名千古重於山者相去蓋不啻倍蓰也
</p>
<div class="section" id="title-8"><h2>
	小山類稿二十卷<span class="jiazhu">浙江孫仰曾家藏本</span>
</h2></div>
<p class="em2">
	明張岳撰岳字維喬惠安人正德丁丑進士官至刑部侍郞掌都察院事復出總督湖廣四川貴州卒諡襄惠事迹具明史本傳岳初授行人即以疏諫南巡廷杖調南京國子監學正嘉靖初牽復原官又以議禮忤張璁繼忤夏言忤嚴嵩父子而卒得以功名終若有天幸然其剛正之操天下推之集中奏議分行人司稿廉州稿粤藩稿督撫鄖陽稿巡撫江南稿督撫兩廣稿總督湖廣川貴稿皆據其厯官年月次第編類雖文義樸直而經濟大業亦可據以考見又史稱岳博覽工文章經術湛深不喜王守仁學今觀集中草堂學則及諸書牘中辨學之語大都推闡切至歸於篤實近裏蓋有體有用之言固與空談無根者異也
</p>
<div class="section" id="title-9"><h2>
	夢澤集二十三卷<span class="jiazhu">安徽巡撫採進本</span>
</h2></div>
<p class="em2">
	明王廷陳撰廷陳字稚欽黃岡人正德丁丑進士選庶吉士以言事廷杖出知裕州事迹具明史文苑傳其集一刻於惟安再刻於蘇州此本爲其從孫追淳知潁州時所刻乃第三本也廷陳少年高第以恃才傲物致放廢終身其器量殊爲淺狹至其詩意警語圓軒然出俗則不得不稱爲一時之秀王世貞藝苑巵言稱其如良馬走坂美女舞竿五言尤自長城又稱王稚欽吳明卿之五言律各集妙境專至而有餘朱彝尊靜志居詩話亦謂其音高秋竹色艷春蘭樂府古詩殊多精詣蓋在正嘉之間何景明最爲俊逸廷陳之天骨雄秀抑亦驂乘矣若雜文則藻采太多華掩其實等諸自檜無譏無庸深論也
</p>
<div class="section" id="title-10"><h2>
	甫田集三十五卷附錄一卷<span class="jiazhu">内府藏本</span>
</h2></div>
<p class="em2">
	明文徵眀撰徵明初名璧以字行更字徵仲號衡山長洲人以歲貢薦授翰林院待詔事迹具明史文苑傳是集凡詩十五卷文二十卷附錄行畧一卷其仲子嘉所述也徵明與沈周皆以書畫名亦並能詩周詩揮灑淋漓但自寫其天趣如雲容水態不可限以方圓徵明詩則雅飭之中時饒逸韻靜志居詩話記其告何良俊之言曰我少年學詩從陸放翁入故格調卑弱不若諸君皆唐音也此所謂如魚飮水冷煖自知皎然不誣其本志然周天懷坦易其畫雄深而蒼莽詩格如之徵明秉志雅潔其畫細潤而瀟灑詩格亦如之要亦各肖其性情不盡由於所倣效也朱彝尊明詩綜錄徵明詩十五首其池上一詩得諸墨迹爲本集所不載且稱其集外流傳者甚多惜無廣搜爲續集者然縑素流傳半眞半贋與其如吳鎭倪瓚諸集多收僞本固不如據其家集猶不失本來面目矣
</p>
<div class="section" id="title-11"><h2>
	泰泉集十卷<span class="jiazhu">江蘇巡撫採進本</span>
</h2></div>
<p class="em2">
	明黃佐撰佐有泰泉鄉禮已著錄此集乃佐官南京國子監時手自編定其門人李時行刋板於嘉興者也佐少以奇雋知名及官翰林明習掌故博綜今古生平著述至二百六十餘卷在明人之中學問最有根柢文章銜華佩實亦足以雄視一時嶺南自南園五子以後風雅中墜至佐始力爲提倡如梁有譽黎民表等皆其弟子廣中文學復盛論者謂佐有功焉其詩吐屬冲和頗見研鍊於時茶陵之熖將熸北地之風方銳獨能力存古格可謂不失雅音惟其春夜大醉言志詩有云倦游却意少年事笑擁如花歌落梅自註以爲欲盡理還之喻是將以嘲風弄月之詞而牽合於理學殊爲無謂王世貞藝苑巵言謂此乃佐爲美官講學恐人得而持之故有此語當得其情白璧微瑕惟在閒情一賦是亦昭明太子深惜於靖節者矣
</p>
<div class="section" id="title-12"><h2>
	西村詩集二卷補遺一卷<span class="jiazhu">浙江巡撫採進本</span>
</h2></div>
<p class="em2">
	明朱樸撰樸字元素海鹽人當正德嘉靖間與文徵明孫一元相唱酬是集爲其孫綵所編分上下二卷下卷附以集句詩餘又別輯補遺一卷其近體格調淸越超然出羣古詩差遜然亦不墜俗氛以不爲王世貞等所奬譽故名不甚著然當太倉厯下壇坫爭雄之日士大夫奔走不遑七子之數輾轉屢增一時山人墨客亦莫不望景趨風乞齒牙之餘論冀一願以增聲價詩道之盛未有盛於是時者詩道之濫亦未有濫於是時者樸獨閉戶苦吟不假借噓枯吹生之力其人品已高其詩品苕苕物表固亦理之自然矣
</p>
<div class="section" id="title-13"><h2>
	天馬山房遺稿八卷<span class="jiazhu">福建巡撫採進本</span>
</h2></div>
<p class="em2">
	明朱淛撰淛字必東號損巖莆田人嘉靖癸未進士授湖廣道監察御史會興國太后誕節詔命婦朝賀而慈壽太后誕節轉不令命婦朝賀淛上疏争之廷杖斥歸終於家事迹具明史本傳其詩文不事鉛華獨抒懷抱朱彝尊靜志居詩話亦稱其詩無俗韻誦之想見其人蓋澤畔行吟沉淪殁世而未嘗有一窮鬱怨尤之語是爲難也至家居三十餘年於民生國計切切不忘集中所載南洋水利之議山宼海宼之防皆指陳利病斟酌時宜委曲以告當事不以罷黜而膜視抑又難矣其爭誕節朝賀疏史僅刪存大畧集中尚載其完本用以壓卷蓋自議禮諸臣獲罪後舉朝皆附新局淛與馬明衡獨惓惓故君尤其一生大節故編錄遺文者別爲一卷弁於集首云
</p>
<div class="section" id="title-14"><h2>
	蘇門集八卷<span class="jiazhu">浙江孫仰曾家藏本</span>
</h2></div>
<p class="em2">
	明高叔嗣撰叔嗣字子業號蘇門山人祥符人嘉靖癸未進士官至湖廣按察使事迹具明史文苑傳是集凡詩四卷文四卷其詩初受知於李夢陽然擺脫窠臼自抒性情乃迥與夢陽異調王世貞藝苑巵言曰高子業詩如空山鼓琴沈思忽往木葉盡脫石氣自靑又如衛洗馬言愁憔悴婉篤令人心折王世懋藝圃擷餘亦曰詩有必不能廢者雖衆體未備而獨擅一家之長如孟浩然洮洮易盡止以五言雋永千載並稱王孟我明其徐昌穀高子業乎二君詩有不同而皆巧於用短徐以高韻勝有蟬蛻軒舉之風高以深情勝有深閨愁婦之態更千百年李何有時廢興二君必無絶響世貞世懋談詩頗有異同而品題叔嗣則兩相符契蓋論至當則無以易也至其雜文四卷特附綴以行陳束原序言其詩優於文抑亦確論矣
</p>
<div class="section" id="title-15"><h2>
	愚谷集十卷<span class="jiazhu">山東巡撫採進本</span>
</h2></div>
<p class="em2">
	明李舜臣撰舜臣字茂欽號愚谷又號未村居士山東樂安人嘉靖癸未進士官至太僕寺卿是集詩四卷曰部署稿曰金陵稿曰江西稿曰歸田稿文六卷前有王世貞孔天允二序詩格雅飭而頗窘於邊幅所長所短皆在於斯文皆古質而稍覺有意謹嚴或剷削太過故王世貞嘗有體製纎小之譏然於時北地信陽之學盛行於世方以鉤棘塗飾相高而舜臣獨以樸直存古法其序記多名論而西橋逸事狀一篇觸張璁桂萼之鋒直書不諱文山之日天下咋舌抑亦剛正之士矣據集所載諸序所著有易卦辱言詩序考毛詩出比禮經讀春秋左傳考例穀梁三例左傳讀古文考三經考籀文考六經直音諸書今皆未見然亦足見其文有根柢也
</p>
<div class="section" id="title-16"><h2>
	遵巖集二十五卷<span class="jiazhu">兩淮鹽政採進本</span>
</h2></div>
<p class="em2">
	明王愼中撰愼中字道思晉江人嘉靖丙戌進士官至河南布政使參政事迹具明史文苑傳正嘉之際北地信陽聲華籍甚敎天下無讀唐以後書然七子之學得於詩者較深得於文者頗淺故其詩能自成家而古文則鉤章棘句剽襲秦漢之面貌遂成僞體史稱愼中爲文初亦高談秦漢謂東京以下無可取已而悟歐曾作文之法乃盡焚舊作一意師仿尤得力於曾鞏唐順之初不服其說久乃變而從之壯年廢棄益肆力於文演迤詳贍卓然成家與順之齊名天下稱之曰王唐李攀龍王世貞力排之卒不能掩也其詩則初爲藻艷之格歸田以後又雜入講學之語頽然自放亦與順之相似朱彝尊明詩綜乃謂其五言文理精密嗣響顏謝而論者輙言文勝於詩未爲知音今考集中五言如遊西山普光寺睡起登金山遊大明湖諸篇固皆遂穆簡遠七言如每夜猿聲如舍裏四時山色在城中萬井遙分初日下羣山微見遠烟中琴聲初歇月掛樹蓮唱微聞風滿川亦頗有風調然綜其全集之詩與文相較則淺深高下自不能掩文勝之說殆不盡誣彝尊之論不揣本而齊其末矣愼中集舊有玩芳堂摘稿遵巖家居諸刻率雜以少作是本乃隆慶辛未愼中子同康及壻莊國禎稍爲芟削重鋟較爲精整惟簡端洪朝選序稱詩文四十卷此本止二十五卷目錄卷數亦多改補未喻其故或刻成之後又爲簡汰歟
</p>
<div class="section" id="title-17"><h2>
	陸子餘集八卷<span class="jiazhu">兩淮鹽政採進本</span>
</h2></div>
<p class="em2">
	明陸粲撰粲有左傳附註已著錄是集凡文七卷詩一卷粲早入詞館負盛名洎官工科以劾張璁桂萼偃蹇終身然亦緣是息意邱園研心經史學問具有根柢又爲王鏊門人明史粲本傳稱其少謁鏊鏊異之曰此子必以文名天下其授受亦有端緒徐時行序稱其出入左氏司馬遷無論魏晉彭年序以爲專法馬班雄深雅健東漢諸家所不及推奬頗爲太過至黃宗羲明文海云貞山文秀美平順不起波瀾得之王文恪居多乃歐陽氏之支流則平心之論當之無媿色矣其憶父詩一首明詩綜云七歲所作然風格老成不應至是疑或有所夸飾至於擔夫謠之類有香山新樂府遺音贈別王直夫二首之類亦綽有風格尤未可以篇什無多遂謂曾子固不能詩也
</p>
<div class="section" id="title-18"><h2>
	念庵集二十二卷<span class="jiazhu">江西巡撫採進本</span>
</h2></div>
<p class="em2">
	明羅洪先撰洪先有冬遊記已著錄洪先不及見王守仁而受學於其鄉人李中中之學出於楊珠故其說仍以良知爲宗後作守仁年譜乃自稱曰門人不免講學家門戶之習其學惟靜觀本體亦究不免於入禪然人品高潔嚴嵩欲薦之而不得則可謂鳳翔千仭者矣其集初刻於撫州再刻於應天最後諸門人編爲此本而門人胡直序之稱其學凡三變文亦因之初效李夢陽旣而厭之乃從唐順之等相講磨晚乃自行已意其答友人書取譬於水謂古之人有能者必其中有自得實見斯道之流行無所不在雖欲不爲波濤湍瀾之致不可得斯亦有見之言也此本爲雍正癸卯其六世孫繼洪等重刻洪先之裔乃名繼洪理不可曉豈誤解不逮事則不諱耶
</p>
<div class="section" id="title-19"><h2>
	皇甫司勲集六十卷<span class="jiazhu">内府藏本</span>
</h2></div>
<p class="em2">
	明皇甫汸撰汸有百泉子緒論已著錄其詩文有政學還山奉使寓黃家居南都禪栖澶州栝州南中山居副京來鳬司勲北征南署赴京浩歌亭安雅齋諸集晚年手自刪削定爲賦一卷詩三十二卷雜文二十七卷冠以集原一篇其諸集之名仍分註各卷之末朱彝尊靜志居詩話稱汸集六十卷即此本也集原自述其詩始爲關洛之音一變爲楚音又一變爲江左之音又一變爲燕趙之音又一變爲蜀音縷舉其師友淵源甚詳今統觀所作古體源出三謝近體源出中唐雖乏深湛之思而雅飭雍容風標自異在明中葉不失爲第二流人馮時可雨航雜錄云皇甫百泉與王弇州名相埓時人謂百泉如齊魯變可至道弇州如秦楚强遂稱王王士禎香祖筆記以時可所評爲確論云
</p>
<div class="section" id="title-20"><h2>
	楊忠介集十三卷附錄三卷<span class="jiazhu">陜西巡撫採進本</span>
</h2></div>
<p class="em2">
	明楊爵撰爵有周易辨錄已著錄是編第一卷爲奏議二卷爲序碑記三卷爲傳四卷爲書五卷爲家書六卷爲語錄七卷爲祭文誌銘雜著八卷至十二卷則皆詩世宗時齋醮方興士大夫率以靑詞取媚而爵獨據理直諫如所陳時雪之不可以爲符瑞左道之不可以惑衆詞極剴切下獄以後猶疏諫以冀一悟其忠愛悱惻至今如見家書二十五則諄諄以忠孝朂其子孫未嘗一言及私語錄皆不爲高論而篤實明白眞粹然儒者之言按爵與羅洪先錢德洪諸人遊以講學相朂然德洪等源出姚江務闡良知之說爵則以躬行實踐爲先關西道學之傳爵實開之跡其生平可謂不負所學者所作詩文大抵直抒胸臆雖似傷平易然有本之言不由雕繪其可傳者正不在詞采間矣
</p>
<div class="section" id="title-21"><h2>
	荆川集十二卷<span class="jiazhu">兩淮馬裕家藏本</span>
</h2></div>
<p class="em2">
	明唐順之撰順之有廣右戰功錄已著錄順之學問淵博留心經濟自天文地理樂律兵法以至勾股壬奇之術無不精研深欲以功名見於世迨晚年再出當禦倭之任不能大有所樹立其究也仍以文章傳然考索旣深議論具有根柢終非井田封建之遊談其文章法度具見文編一書所錄上自秦漢以來而大抵從唐宋門庭沿溯以入故於秦漢之文不似李夢陽之割剝字句描摹面貌於唐宋之文亦不似茅坤之比擬閒架掉弄機鋒在有明中葉屹然爲一大宗至其末年遁而講學文格稍變集中如與王愼中書云近來將四十年前伎倆頭頭放捨四十年前見解種種抺殺始得見些影子云云則薰蒸語錄與之俱化分別觀之可矣其集爲無錫安如石所編王愼中爲之序蓋二人早年論文不合及其老也客氣漸盡乃互相傾挹云
</p>
<div class="section" id="title-22"><h2>
	皇甫少玄集二十六卷外集十卷<span class="jiazhu">江蘇巡撫採進本</span>
</h2></div>
<p class="em2">
	明皇甫涍撰涍字子安長洲人嘉靖壬辰進士除工部主事官至浙江按察使僉事事迹具明史文苑傳是集凡賦一卷詩十九卷文六卷又涍殁之後其子樞等裒輯賸稿得詩八卷賦及雜文二卷編爲外集古文非涍所刻意亦不擅場其詩則憲章漢魏取材六朝古體多於近體五言多於七言其持論謂王宋反元習之靡而不能不病於聲李何矯一時之弊而不能不泥其跡可謂篤論蓋涍與黃省曾爲中表兄弟早年襲其緒論亦宗法北地之學及其造詣旣深乃覺摹擬之失故其論如此然其鑒李何之弊則云詩可無用少陵取法迪功則云詩可無用近體又云七言易弱恐降格爲錢劉亦類於懲羮吹虀者矣王世貞藝苑巵言嘗謂其如輕縑短幅不堪裁翦陳子龍明詩選亦謂其無縱橫蕩逸之致豈非以取徑太狹故窘於邊幅歟要其婉麗之詞綿邈之神以驂駕昌穀蘇門固無媿色也
</p>
<div class="section" id="title-23"><h2>
	瑤石山人藁十六卷<span class="jiazhu">浙江汪汝瑮家藏本</span>
</h2></div>
<p class="em2">
	明黎民表撰民表字維敬從化人嘉靖甲午舉人授翰林院孔目遷吏部司務以能文用爲制勅房中書後加官至參議明史文苑傳附見黃佐傳中史稱佐弟子多以行業自飭而梁有譽歐大任及民表詩名最著朱彝尊靜志居詩話謂民表詩讀之似質悶而實沉著堅韌王世貞所取續五子無愧大小雅材者僅此一人是集前有萬曆戊子陳文燭序稱民表請老以歸話别三山曾序其詩鎭江鍾太守刻焉又稱民表已下世其子吏部郎君華裒刻此集復屬以序蓋民表詩凡再刻也其初刻今未見此刻冠以賦三首餘皆古近體詩雖錯采鏤金而風骨典重無綺靡塗飾之習蓋與太倉厯下同源而派稍異故雖與王道行石星朱多煃趙用賢同列爲續五子而終非四人所可及也
</p>
<div class="section" id="title-24"><h2>
	南行集四卷東遊集二卷北觀集四卷山中集十卷<span class="jiazhu">浙江汪啓淑家藏本</span>
</h2></div>
<p class="em2">
	明邱雲霄撰雲霄字凌漢號止山崇安人官柳城縣知縣南行集四卷蓋自崇安至省會之作分建安延津晉安三稿東遊集二卷蓋遊處州之作故二卷皆題曰括蒼稿北觀集四卷乃其入京時所作自南遊北故有楚稿越稿吳稿朱稿魯稿齊稿燕稿之分以上三集皆有詩而無文獨山中集詩四卷外又有文六卷皆居武夷止止齋時所作也四集之中惟南行集編次最早首有豐熙序云邱子年方富而引志在遠吾見其進未見其止當數十年後乃可論定其作序之歲蓋嘉靖十一年甲午也東遊集無序不知何時所編北觀山中二集序皆題曰嘉靖丁未則最後矣按朱彝尊明詩綜載雲霄所著名止止齋集又引徐夢陽評稱其詩雅澹勁古景眞情得今讀之信然要之不肯蹈襲前人異乎七子之派者也又據雲霄門人李獻忠跋稱雲霄所著尚有西居集西居者殆其官柳城時所作今諸集俱在惟缺是集或藏弆者偶佚歟
</p>
<div class="section" id="title-25"><h2>
	張莊僖文集五卷<span class="jiazhu">浙江巡撫採進本</span>
</h2></div>
<p class="em2">
	明張永明撰永明字鍾誠烏程人嘉靖乙未進士官至刑部尚書改左都御史諡莊僖事迹具明史本傳是編原分六集以禮樂射御書數爲目蓋編次者之陋禮集爲誥命祭文贊誄碑志之類樂集射集皆南垣諫草其爲南京給事中時所作御集書集爲中州疏畧及部院彈奏事數集爲家訓語錄雜著詩文附外紀二篇則去思碑贈序也其文平實質樸不尚雕華而多有用之言其爲給事中時劾嚴嵩交通郭勛朋比漁利聞者震悚爲河南巡撫時伊王典楧肆虐一方勢橫甚所司稍撓之輒中以酖莫敢誰何永明亦抗疏劾之卒伸國法其風節有足多者則發爲文章固與無物之言異矣永明人自可傳不以贈言爲重今刪去禮集併外紀編爲五卷云
</p>
<div class="section" id="title-26"><h2>
	洞麓堂集十卷<span class="jiazhu">江西巡撫採進本</span>
</h2></div>
<p class="em2">
	明尹臺撰臺字崇基號舊山永新人嘉靖乙未進士官至南京禮部尚書明詩綜稱其有洞山集此作洞麓堂集考集首鄒元標序稱洞麓堂稿大宗伯洞山尹公所撰去公家里許有奇洞峯巒卓詭遂以名堂且名其稿然則洞山其號洞麓則其堂名實一集也臺以䕶持楊繼盛一事爲淸議所歸集中如與羅念庵書謂近世宗良知家者心說沸揚只緣金谿錯認孟子先立乎其大者一語又極論即心即理之非謂即實有所得亦只此心靈覺之妙蓋非所見之理釋氏有見於心無見於性陸氏之學大率類是又謂程子之徒當時且有失傳如吕氏游氏寖入禪學朱子没後勉齋漢卿僅足自守不再傳盡失其旨如何王金許皆濳畔師說不止草廬一人其攻擊姚江之學甚力亦可謂屹然不移惟集中有祭陸東湖文一首推其望重朝廷功盛社稷云云東湖陸炳號也炳名列明史佞倖傳中與臺殊非氣類考史稱炳歲入不貲待權要周旋善類亦無所吝世宗數起大獄炳多所保全折節士大夫未嘗搆陷一人以故朝士多稱之者臺之假借或以是故歟然君子論公義不論私交究不免爲白璧之瑕也集凡文六卷詩四卷元標序稱其詩數百首力推唐雅制疏書序記銘狀表數百篇出入漢宋闡繹名理不屑綺語雖鄉曲之詞例皆溢美今核其所作尚不盡誣云
</p>
<div class="section" id="title-27"><h2>
	具茨集五卷補遺一卷文集八卷補遺一卷附錄一卷遺稿一卷<span class="jiazhu">江蘇巡撫採進本</span>
</h2></div>
<p class="em2">
	明王立道撰立道字懋中無錫人嘉靖乙未進士官翰林院編修其詩雖微嫌婉弱而冲容淡宕不爲奇險之語猶有中唐錢劉之遺文則縱橫自喜頗於眉山爲近其論文書有云兵無常形以正勝者什九文無常體以奇善者什一盤誥之文則六經之什一耳效而似者猶未可爲常而況其萬不類也哉其言深中當時北地諸人摹倣周秦之弊即其所爲文可識矣原目列詩集五卷文集七卷附錄一卷今詩集之末復載補遺附錄二十餘首文集七卷之後亦增論表等十餘篇爲一卷載於附錄之前而附錄後又别載遺稿一卷蓋其後人掇拾續刋零星增入故書與目不相應耳
</p>
<div class="section" id="title-28"><h2>
	靑霞集十一卷年譜一卷<span class="jiazhu">浙江巡撫採進本</span>
</h2></div>
<p class="em2">
	明沈鍊撰鍊字純甫會稽人嘉靖戊戌進士除溧陽知縣後官錦衣衛經厯疏論俺答請貢事並劾嚴嵩廷杖謫戍復爲嵩黨路順搆入蔚州妖人閻浩案中棄市天下寃之隆慶初贈光祿寺少卿天啓初追諡忠愍事迹具明史本傳是編本文三卷賦一卷詩三卷論草兵說尺牘四卷合十一卷自十二卷至十六卷則年譜事紀祠記前有茅坤序及鍊子襄刻集紀原襄言方鍊被禍時藉其家燬其著述又榜禁毋許藏匿副本是編蓋襄所口誦而心記者然人子即能讀父書不應字句無譌至十一卷之夥此必别有藏本不欲實言之耳其文章勁健有氣詩亦鬱勃磊落肖其爲人以詞藻論雖不及鈐山堂集之工然嵩集至使天下不欲讀當時爲作集序者如湛若水諸人至以爲文章之玷而誦鍊集者至今肅然起敬此則流芳遺臭視所自爲人心是非之公有不知然而然者矣今錄其原本集十一卷而以年譜一卷附之至鍊之事蹟彰彰史冊日月爭光不假後人之表章其贊記諸作則槪從刪薙焉
</p>
<div class="section" id="title-29"><h2>
	滄溟集三十卷附錄一卷<span class="jiazhu">山東巡撫採進本</span>
</h2></div>
<p class="em2">
	明李攀龍撰攀龍有詩學事類已著錄是集凡詩十四卷文十六卷附錄誌傳表誄之文一卷明代文章自前後七子而大變前七子以李夢陽爲冠何景明附翼之後七子以攀龍爲冠王世貞應和之後攀龍先逝而世貞名位日昌聲氣日廣著述日富壇坫遂躋攀龍上然尊北地排長沙續前七子之熖者攀龍實首倡也殷士儋作攀龍墓誌稱文自西漢以來詩自天寶以下若爲其毫素汚者輙不忍爲故所作一字一句摹擬古人驟然讀之斑駁陸離如見秦漢間人高華偉麗如見開元天寶間人也至萬曆間公安袁宏道兄弟始以贋古詆之天啓中臨川艾南英排之尤力今觀其集古樂府割剝字句誠不免剽竊之譏諸體詩亦亮節較多微情差少雜文更有意詰屈其詞塗飾其字誠不免如諸家所譏然攀龍資地本高記誦亦博其才力富健凌轢一時實有不可磨滅者汰其膚廓擷其英華固亦豪傑之士譽者過情毁者亦或太甚矣
</p>
<div class="section" id="title-30"><h2>
	山海漫談三卷附錄二卷<span class="jiazhu">山西巡撫採進本</span>
</h2></div>
<p class="em2">
	明任環撰環字應乾號復庵長治人嘉靖甲戌進士厯任廣平沙河滑縣三縣知縣遷蘇州府同知以禦倭功擢按察司僉事整飭蘇松二府兵備道進山東右參政事迹附見明史曹邦輔傳是集爲乾隆丁丑其鄉人庾璵所刻凡文二卷詩詞一卷其後兩卷則所附諭祭文本傳墓誌及諸家題詠詩文也環禦倭頗著奇績當時皆以爲賞薄不足酬勞其遺集久散佚其子孫搜求輯錄所得不及十之一仍名曰山海漫談從其初也其文旣得諸殘燬之餘故有見即收不暇銓擇多潦草應酬之作然就其存者論之古文皆嶄嶄有筆力且高簡有法度其中如蘇門雙節記重修白雲茅屋記重修文廟祭器記啓明山先生書雖不免參雜俗格至於送蕭西泉朱蒲西二序德風亭滑縣行館二記與王南崖答王東臺二書皆絶非明人文集以時文爲古文者雖置之作者間可也詩如槎泛星河秋作客劔橫滄海夜談兵之類亦間有可觀而冗俗者多則其後人編次失於删汰之過然環之爲人無媿忠孝亦不以韻語繩之矣
</p>
<div class="section" id="title-31"><h2>
	楊忠愍集三卷附錄一卷<span class="jiazhu">直隸總督採進本</span>
</h2></div>
<p class="em2">
	明楊繼盛撰繼盛字仲芳號椒山容城人嘉靖丁未進士官至兵部武選司員外郞以疏劾嚴嵩爲所搆陷棄市後追贈太常寺卿諡忠愍事迹具明史本傳繼盛本以經濟氣節自許不屑屑於文字後人重其人品掇拾成編仰蒙世祖章皇帝御製序文表其忠藎一經褒予曠世猶生故雖朽蠧陳編彌深寶惜此本乃康熙間蕭山章鈺所校凡奏疏一卷雜文一卷詩一卷行狀碑記别爲一卷附焉其論馬市劾嚴嵩二疏史傳限於體裁僅存大畧集本乃其全文披肝瀝膽伉直之氣如生自作年譜一篇學問人品具見本末尤史傳所不能詳遺囑一篇作於臨命前一夕墨迹至今世守倉卒之際數千言無一字塗乙尤足見其所養詞雖質樸而忠孝之意油然尤足以感動百世惟年譜中自記從韓邦奇學樂律夜夢虞舜一事頗涉怪異然繼盛非妄語者蓋覃思之極緣心搆象世說載衛玠以夢問樂廣廣云是想管子曰思之思之鬼神通之固亦理之所有昔吳與弼作日錄自稱夢見孔子人疑其僞繼盛此語頗與相類明以來無疑之者此則繫乎其人有不待口舌爭者矣
</p>
<div class="section" id="title-32"><h2>
	弇州山人四部稿一百七十四卷續稿二百七卷<span class="jiazhu">兩江總督採進本</span>
</h2></div>
<p class="em2">
	明王世貞撰世貞有弇山堂别集已著錄此乃所著别集其曰四部者賦部詩部文部說部也正稿說部凡七種曰劄記内篇曰劄記外篇曰左逸曰短長曰藝苑巵言曰巵言附錄曰宛委餘篇皆世貞爲鄖陽巡撫時所自刋續稿但有賦詩文三部而無說部則世貞致仕之後手裒晚歲之作以授其少子士駿至崇禎中其孫始刋之考自古文集之富未有過於世貞者其摹秦仿漢與七子門徑相同而博綜典籍諳習掌故則後七子不及前七子亦不及無論廣續諸子也惟其早年自命太高求名太急虛憍恃氣持論遂至一偏又負其淵博或不暇檢點貽議者口實故其盛也推尊之者徧天下及其衰也攻擊之者亦徧天下平心而論自李夢陽之說岀而學者剽竊班馬李杜自世貞之集出學者遂剽竊世貞故艾南英天傭子集有曰後生小子不必讀書不必作文但架上有前後四部稿每遇應酬頃刻裁割便可成篇驟讀之無不濃麗鮮華絢爛奪目細案之一腐套耳云云其指陳流弊可謂切矣然世貞才學富贍規模終大譬諸五都列肆百貨具陳眞僞駢羅良楛淆雜而名材瓌寶亦未嘗不錯出其中知末流之失可矣以末流之失而盡廢世貞之集則非通論也
</p>
<div class="section" id="title-33"><h2>
	讀書後八卷<span class="jiazhu">浙江巡撫採進本</span>
</h2></div>
<p class="em2">
	明王世貞撰此書本止四卷爲世貞四部稿及續稿所未載遂至散佚其姪士騏得殘本於賣𩛿者乃錄而刋之名曰附集後吳江許恭又採四部稿中書後之文爲一卷續稿中讀佛經之文爲一卷讀道經之文爲二卷併爲八卷重刻之而陳繼儒爲之序稱其如呂氏讀書記晁氏讀書志案晁公武讀書志每書皆詳其卷數撰人以及源流本末世貞此書則九十五篇之中爲跋尾者四十二爲史論者五十三而四十二篇之中又皆議論之文無一考證之語與晁氏書南轅北轍繼儒殆未見郡齋讀書志而偶聞其名妄以意揣度之謂亦如此書之跋尾耳世貞初不喜蘇文晚乃嗜之臨没之時牀頭尚有蘇文一部今觀是編往往與蘇軾辨難而其文反覆條暢亦皆類軾無復摹秦仿漢之習又其跋李東陽樂府與歸有光集陳獻章集均心平氣和與其生平持論不同而東陽樂府跋中自稱余作藝苑巵言時年未四十方與于鱗輩是古非今此長彼短未爲定論至於戲學世說比擬形似旣不切當又傷儇薄行世巳久不能復祕姑隨事改正勿令多誤後人而已云云然則此書爲晚年進境以少許勝多多矣其第五卷爲四部稿中題跋二十五篇其中如讀亢倉子不知爲王士元所作則未考孟浩然集序讀三墳以爲劉炫作則未考隋書經籍志讀元命苞一篇所言乃衛元嵩之元包尤爲荒謬則猶早年盛氣不及檢校之作許恭摭續此編毋乃非世貞意歟以原刻所有姑並存之至是編雜論古書而究爲雜著非目錄之比無類可附今仍著錄集部焉
</p>
<div class="section" id="title-34"><h2>
	方麓集十六卷<span class="jiazhu">兩淮馬裕家藏本</span>
</h2></div>
<p class="em2">
	明王樵撰樵有周易私記已著錄其集凡有二本一爲文九卷老子解一卷詩一卷一即此本凡詩文十四卷又戊申筆記一卷紫薇堂劄記一卷較初本頗爲完備樵研思著述於易書春秋及四書皆有解詁江南通志稱其性素簡黙至談經則娓娓不倦故文章具有根柢又通志述樵之言曰士大夫以留心案牘爲俗吏文墨詩酒爲風雅夫飽食官祿受成吏胥謂之風雅可乎故其文章頗切實際非模山範水嘲風弄月之詞其詩雖不能自闢門徑而沖和恬澹要亦不失雅音蓋當七子爭馳之日尤能守成宏先正之典型焉
</p>
<div class="section" id="title-35"><h2>
	存家詩稿八卷<span class="jiazhu">山東巡撫採進本</span>
</h2></div>
<p class="em2">
	明楊巍撰巍字伯謙號夢山海豐人嘉靖丁未進士累官吏部尚書贈少保事迹具明史本傳巍敭厯中外居官有能聲自跋稱幼習舉子業不知詩至嘉靖乙卯補晉臬提舉曹忭始導之爲詩歸田後與山人㠯時臣相倡和得詩六百餘篇屬邢侗鄒觀光評隲而存之蓋其中歲學詩與唐高適相類而天分超卓自然拔俗故能不染埃壒獨發淸音王士禎池北偶談稱其五言簡古得陶體爲明人所少又舉其前年視我山中病落日獨騎驄馬來記得任家亭子上連翹花發共銜杯一絶蓋其神韻淸雋與士禎論詩宗旨相近故尤賞之然其他高曠簡古之作尚復不少固與當時嘈雜之音相去遠矣士禎常選訂其詩爲三卷屬謝重輝刻之今未之見此即鄒觀光刪定之本猶全集也
</p>
<div class="section" id="title-36"><h2>
	海壑吟稿十一卷<span class="jiazhu">山東巡撫採進本</span>
</h2></div>
<p class="em2">
	明趙完璧撰完璧字全卿號雲壑晚號海壑膠州人由歲貢生官至鞏昌府通判是集詩五卷文五卷其第一卷爲目錄入之卷數蓋唐以前例經典釋文尚然也王三錫序其詩集謂嘉靖間筮宦司城抗職忤權姦與楊椒山公同厄按集中北司獄中七言律二首序云嘉靖甲寅秋曹檄捕豪校某因獲罪東湖翁劾執坐死賴元老科臺之力僅復瓦全云云東湖者陸炳别號也時炳爲錦衣衛都督與嚴嵩表裏爲姦其勢張甚完璧以指揮末秩能與之抗其獄中與楊繼盛倡和諸詩有辛苦不妨淹日月授書喜有漢良臣等句繼盛死西市完璧作楊烈婦詞以哀之有小雅怨誹之遺可謂志節之士矣其詩多觸事起興吐屬天然絶無呌囂怒張之態亦與有明末造矯激取名者有殊徒以名位未高史不立傳遂幾於湮没不彰僅賴此集之存猶得畧見其始末亦足見正直之氣有不得而銷蝕者矣
</p>
<div class="section" id="title-37"><h2>
	伐檀齋集十二卷<span class="jiazhu">浙江孫仰曾家藏本</span>
</h2></div>
<p class="em2">
	明張元凱撰元凱字左虞吳縣人以世職爲蘇州衛指揮再督漕北上自免歸少受毛氏詩折節讀書寄情詩酒王世貞常序其詩比之於沈慶之曹景宗及元凱殁後世貞曝書得其行卷自嘆知之未盡復作詩以酹之今並載四部稿中其詩大抵推陳出新不襲窠臼而風骨遒上伉壯自喜每淵淵有金石聲所作西苑宫詞靜志居詩話謂其高出世貞之上他如北遊諸律亦多不失矩矱蓋其才華本富又脫屣名利胸次曠夷故當瑯琊厯下之派盛行而能不囿於風氣宜世貞之心折不置矣
</p>
<div class="section" id="title-38"><h2>
	備忘集十卷<span class="jiazhu">兩淮馬裕家藏本</span>
</h2></div>
<p class="em2">
	明海瑞撰瑞有元祐黨人碑考已著錄按明史藝文志載海瑞文集七卷國朝廣東鹽運使故城賈棠與邱濬集合刻者止六卷是編載瑞所行條式申參之文較爲全備乃康熙中瑞六代孫廷芳重編原跋云共一十二卷分爲十冊今考此本冊數與跋相合然毎冊止一卷實止十卷較原跋尚闕二卷未喻其故也瑞生平學問以剛爲主故自號剛峯其入都會試時即上平黎疏爲戶部主事時上治安疏戅直無隱觸世宗怒下詔獄然世宗覆閱其疏亦感動太息至擬之於比干後巡撫應天銳意興革裁抑豪强惟以利民除害爲事而矯枉過直或不免一偏如集中畢戰問井地論力以井田爲可行謂天下治安必由於此蓋但覩明代隱匿兼并之弊激爲此說而不自知其不可通然其孤忠介節實人所難能故平日雖不以文名而所作勁氣直達侃侃而談有凛然不可犯之槪當嘉隆間士風頽薾之際切墨引繩振頑醒瞶誠亦救時之藥石滌穢解結非大黃芒硝不能取效未可以其峻利疑也
</p>
<div class="section" id="title-39"><h2>
	石洞集十八卷<span class="jiazhu">安徽巡撫採進本</span>
</h2></div>
<p class="em2">
	明葉春及撰春及字化甫歸善人嘉靖壬子舉人官至戶部郞中事迹附見明史艾穆傳是編首載應詔書五篇共二卷史所謂授福淸敎諭上書陳時政纚纚三萬言者是也次載惠安政書十二篇其官惠安知縣時作共五卷次公牘二卷次志論二卷爲所修府縣志書之論用鄂州小集例也次詩二卷其第十九卷目錄作崇文榷書而注一缺字其曾孫綸跋語謂此書奉旨所刋板藏部署不得而見蓋有錄無書者也春及爲學宗陳獻章治績爲當時第一艾穆官四川巡撫時春及爲賓州知州嘗舉以自代所著政書井然有條朱彝尊稱其詩宗杜陵不落程邵門戶故音節亦殊淸亮文章差近平直而亦明暢惟作令時符帖具載不遺頗傷叢碎至其在郞署時因遣使至日本遂上言請多方購求古文尚書是又悞信歐陽修日本刀歌不核事實者矣
</p>
<div class="section" id="title-40"><h2>
	宗子相集十五卷<span class="jiazhu">兩淮馬裕家藏本</span>
</h2></div>
<p class="em2">
	明宗臣撰臣字子相揚州興化人嘉靖庚戌進士除刑部主事移吏部文選司進稽勲司員外郞以賻楊繼盛忤嚴嵩出爲福建參議遷提學副使卒於官年僅三十有六明史文苑傳附載李攀龍傳中蓋攀龍徐中行吳國倫梁有譽及臣有前五子之稱也朱彝尊明詩綜稱臣所著有方城集而此本實題宗子相集其卷目與明史藝文志相合王世貞志臣墓稱其寢瘵疾亟門人稍次生平著述凡十餘卷梓之則其集乃臣未殁時所訂定也臣常與吳國倫論詩不勝歸而精思累日月卒能卓然成家爲嘉靖七子之一其詩跌宕俊逸頗能取法靑蓮而意境未深間傷淺俗靜志居詩話謂使其不遇王李充之不難與昌穀蘇門伯仲自入七子之社漸染習氣日以窘弱最可惋惜所言誠切中其病然天才婉秀吐屬風流究無剽剟塡砌之習本質未盡漓也惟竹間諸篇體近纎仄未免泊没於時趨耳至其西門西征諸記指陳時弊反覆詳明蓋臣官閩中時禦倭具有方畧故言之親切如是是又不以文字論矣
</p>
<div class="section" id="title-41"><h2>
	衡廬精舍藏稿三十卷續稿十一卷<span class="jiazhu">江西巡撫採進本</span>
</h2></div>
<p class="em2">
	明胡直撰直有胡子衡齊已著錄是集爲其門人郭子章所刻凡賦一卷樂府一卷古近體詩四卷文十九卷雜著四卷又續集詩賦一卷文十卷不知何人所編卷首盛才賦下注少作二字殆其後人取初集簡汰之餘與晚年未刻之作裒爲一帙也直家泰和東距衡山不千里北距廬山亦不千里故取二山之名名其書室因以名集直從歐陽德游又從羅洪先游其學一以姚江爲宗故所作胡子衡齊八卷大抵闡明心學然明儒學案稱其少駘宕好攻古文詞年二十六始講學故其文章頗雅健有格無抄撮語錄之習又其宗旨謂釋氏主於出世故其學止於明心明心則雖照乎天地萬物而終歸於無有儒者主於經世故其學在於盡心盡心則能察乎天地萬物而常處於有故其文章亦頗篤實近理未至王學末流之誕放至於雜著諸篇如設罿獵人之類詆諆薄俗未免少傷忠厚直初見歐陽德時德病其疾惡太嚴一切憤憤不平是已先失仁體殆亦其夙見未融故嬉笑怒罵不覺言之過歟
</p>
<div class="section" id="title-42"><h2>
	薜荔園集四卷<span class="jiazhu">福建巡撫採進本</span>
</h2></div>
<p class="em2">
	明佘翔撰翔字宗漢號鳳臺莆田人嘉靖戊午舉人官全椒縣知縣與巡按御史牴牾投劾棄官去放遊山水以終其詩以雄麗高峭爲宗聲調氣格頗近七子故王世貞贈詩云十八娘紅產荔支蠣螃舌嫩比西施更敎何物誇三絶爲有佘郞七字詩屠隆作傳亦稱閩產足珍貴者不獨荔支西施舌蓋即指此然人品頗高故詩有淸致不全爲七子之膚廓未可全斥之也傳稱所著有薜荔園詩佘宗漢稿遊梁新編金陵紀遊文考翔遊蹤所經至大梁金陵爲最後今集中俱已載及則合而編之仍以薜荔園詩名也明詩綜不著其名殆僅存鈔本流傳尚少歟
</p>
<div class="section" id="title-43"><h2>
	郭鯤溟集四卷<span class="jiazhu">江蘇巡撫採進本</span>
</h2></div>
<p class="em2">
	明郭諫臣撰諫臣字子忠長洲人嘉靖壬戌進士官至江西布政司參政罷歸後起鄖陽巡撫未上而卒初諫臣爲袁州推官時憤嚴嵩父子亂政乃密籍嚴世蕃姦逆不道事因御史林潤上之世蕃遂伏法及轉吏部主事遷員外郞數上書論列時事語多切直遂與張居正忤乃有江西之命甫三月即自劾歸平生伉直不愧其名與字而其詩乃婉約閒雅有范成大陸游之遺雖十首以外不免語意畧同如高仲武之論劉長卿者然當太倉厯下主持壇坫之時能毅然自爲不隨風氣亦足見其孤介矣是集爲其子元望所編凡詩六百七十一首又附奏疏二篇集中無與王世貞倡和詩故世貞作序謂交久而幾失之復稱其詞咸調暢淸麗句穩而字安不露蹊徑而近體尤渢渢可詠蓋亦重其爲人不以門戶之異爲嫌也世貞謂其詩可千餘首此集不知誰所刋定其亦出世貞之手歟
</p>
<div class="section" id="title-44"><h2>
	亦玉堂稿十卷<span class="jiazhu">浙江巡撫採進本</span>
</h2></div>
<p class="em2">
	明沈鯉撰鯉有文雅社約已著錄鯉常輯其詩文爲亦玉堂稿十卷續稿八卷明末板燬不存王士禎古夫于亭雜錄載其家有鯉正續兩集三復其文嘆其經術湛深議論正大然士禎没後池北書庫所藏散佚皆盡今亦未見其本此本乃康熙庚午劉榛裒輯殘闕所重刻集中有文無詩蓋巳非原稿之舊矣鯉在神宗時立朝侃直稱爲名臣晚入政府毅然特立與沈一貫相齟齬一貫借妖書事以傾之幾至不免然天下知爲正人也雖沮於姦邪不獲盡究其用而集中所載如諫止礦稅一疏實國脉民生之所繫其功甚偉他如議復建文年號改景帝實錄停取麒麟請並封恭妃請宥議禮諸臣以及正文體阻秦王服内請封釋詔獄官犯諸事皆關朝廷大體知無不言至於封還成命不憚再三削牘以冀一悟懇欵惻怛之意至今猶可想見之文章之工拙抑其末矣惟亦玉堂之名頗不可解推求其意蓋鯉嘗爲翰林掌院學士歸里之後欲以廊廟山林視爲一致若曰此亦玉堂云爾然考沈括夢溪筆談稱唐翰林院在禁中乃人主燕居之所玉堂承明金鑾殿皆在其間則玉堂乃宫殿之名非私家所可稱鯉蓋考之未審也
</p>
<div class="section" id="title-45"><h2>
	温恭毅公集三十卷<span class="jiazhu">江蘇巡撫採進本</span>
</h2></div>
<p class="em2">
	明温純撰純字希文三原人嘉靖乙丑進士官至左都御史諡恭毅事迹具明史本傳純在隆萬之際正色立朝初忤張居正罷官再起又與中使爭礦稅卒以忤沈一貫致仕可謂毅然自立不負君國雖厄於羣小無一日安於其位而日久論定究稱名臣其奏疏皆切中情事字句或失之太質而明白曉暢易於觀覽蓋期於指陳利弊初不以文字爲工其他序記銘傳諸體則多雅飭可誦詩凡八卷大抵沿溯七子之派而稍失之麤尺牘五卷亦多關時政末一卷爲理學六十一則皆論學語錄大旨以程朱爲本不宗姚江而亦不甚駁姚江蓋純一生惟以國是爲巳任所爭者不在此也言以人重其此集之謂歟
</p>
<div class="section" id="title-46"><h2>
	震川文集三十卷别集十卷<span class="jiazhu">通行本</span>
</h2></div>
<p class="em2">
	明歸有光撰有光有易經淵旨已著錄是編爲其曾孫莊所訂首經解終祭文凡二十四體别集首論策終古今體詩凡十有一體初太倉王世貞傳北地信陽之說以秦漢之文倡率天下無不靡然從風相與剽剟古人求附壇坫有光獨抱唐宋諸家遺集與二三弟子講授於荒江老屋之間毅然與之抗衡至詆世貞爲庸妄巨子世貞初亦牴牾迨於晚年乃始心折故其題有光遺像贊曰風行水上渙爲文章風定波息與水相忘千載惟公繼韓歐陽余豈異趣久而自傷蓋所持者正雖以世貞之高名盛氣終無以奪之自明季以來學者知由韓柳歐蘇沿洄以溯秦漢者有光實有力焉不但以制藝雄一代也文集舊本有二一爲其族弟道傳所刻凡二十卷爲常熟本一爲其子子祜子寧所刻凡三十二卷爲崑山本去取多不相同莊以家藏鈔本互相校勘又補入未刻之文彚爲全集刻於國朝康熙間前有王崇簡徐乾學二序莊自作凡例極言舊刻本之譌詆斥不餘遺力然考汪琬堯峯文集有與莊書二篇又反覆論其改竄之非至著爲歸文辯誣以攻之是莊所輯亦未爲盡善然舊本文多漏畧得莊掇拾散佚差爲完備旣别無善本姑從而錄之有光詩格殊不見長汪琬乃爲作箋註王士禎頗以爲譏今未見傳本殆當時衆論不與即格不行歟
</p>
<div class="section" id="title-47"><h2>
	四溟集十卷<span class="jiazhu">浙江汪汝瑮家藏本</span>
</h2></div>
<p class="em2">
	明謝榛撰榛字茂秦臨淸人事迹具明史文苑傳榛早工詞曲年十六作樂府商調少年爭歌之已而折節讀書刻意爲詩李攀龍王世貞輩結詩社推榛爲長及攀龍名盛榛與論生平頗相刻責攀龍輩遂怒相排擠削其名於七子五子之列然當結社之始尚論有唐諸家定稱詩三要皆自榛發諸人實心師其言也後薄游諸藩邸並爲上客雖終於布衣而聲價重一代趙康王至輟侍姬以贈之如姜䕫小紅故事其救盧柟一事尤見氣誼攀龍送榛西游詩所謂明時抱病風塵下短褐論交天地間者頗肖其實其詩亦不失爲作者七子交口詆訶乃一時恩怨之詞固不足據爲定論矣是編刻於萬曆壬子乃臨淸州知州盛以進得趙邸舊本重爲補訂又以榛所撰詩家直說二卷附於卷首案榛詩足以傳而論詩之語則多迂謬今惟錄此集其詩家直說則别存目於詩文評焉
</p>
<div class="section" id="title-48"><h2>
	蠛蠓集五卷<span class="jiazhu">禮部尚書曹秀先家藏本</span>
</h2></div>
<p class="em2">
	明盧柟撰柟字少楩濬縣人以貲爲國子監生負才忤縣令令誣以殺人榜掠論死淹繫數年臨淸謝榛走京師爲稱寃適縣令巳罷平湖陸光祖代之乃平反其獄得不死明史文苑傳附載於榛傳中是集爲嘉靖癸卯柟所自編凡雜文二卷賦一卷詩二卷前有自序稱蠛蠓者醯雞也取其潔於自奉介於自守不如蚊蚋之浸穢强噉又以事繫獄類蠛蠓之阨燕吭罹蛛網振其音而喑喑者故以名集史稱其騷賦最爲王世貞所稱詩亦豪放如其爲人今觀其集雖生當嘉隆之間王李之熖方熾而一意往還眞氣坌涌絶不染鉤棘塗飾之習蓋其人光明磊落藐玩一時不與七子爭聲名故亦不隨七子學步趨然而榛救之世貞稱之柟反以是重於世亦可謂毅然自立無所依附者矣
</p>
<div class="section" id="title-49"><h2>
	少室山房類稿一百二十卷<span class="jiazhu">安徽巡撫採進本</span>
</h2></div>
<p class="em2">
	明胡應麟撰應麟有筆叢已著錄應麟藉王世貞以得名與李維楨屠隆魏允中趙用賢稱末五子所作詩藪類皆附合世貞藝苑巵言後之詆七子者遂并應麟而斥之考七子之派肇自正德而衰於萬曆之季橫踞海内百有餘年其中一二主盟者雖爲天下所攻擊體無完膚而其集終不可磨滅非惟天姿絶異籠罩諸家亦由其學問淹通足以濟其桀鷔故根柢深固雖敗而不至亡也末俗承流空疏不學不能如王李剽剟秦漢乃從而剽剟王李黃金白雪萬口一音一時依附門墻假借聲價亦得號爲名士時移事易轉瞬爲覆瓿之用固其所矣應麟雖仰承餘派沿襲頽波而記誦淹通實在隆萬諸家上故所作蕪雜之内尚具菁華錄此一家亦足以爲讀書者勸也是編前有王世貞所撰石羊生傳稱應麟有寓燕還越計偕巖栖卧遊抱勝三洞兩都蘭陰畸園諸集凡二十餘卷朱彝尊明詩綜所載别有邯鄲華陽養疴婁江白榆湖上靑霞等集而無三洞畸園之名蓋應麟在日諸集皆隨作隨刻别本單行世貞彝尊各據所見故名有異同此集爲萬曆戊午金華通判歙縣江湛然所刋乃其合編之本也
</p>
<div class="section" id="title-50"><h2>
	穀城山館詩集二十卷<span class="jiazhu">山東巡撫採進本</span>
</h2></div>
<p class="em2">
	明于愼行撰愼行有讀史漫錄已著錄愼行於李攀龍爲鄉人而不沿厯城之學其論古樂府曰唐人不爲古樂府是知古樂府也不效其體而時假其名以達所欲言近世一二名家至乃逐句形模以追遺響則唐人所吐棄矣其論五言古詩曰魏晉之於五言豈非神化學之則迂矣何者意象空洞樸而不敢琱軌塗整嚴制而不敢騁少則難變多則易窮若原本性靈極命物態洪纎明滅畢究精藴唐詎無五言古詩哉其生平宗旨可以槪見然其詩典雅和平自饒淸韻又不似竟陵公安之學務反前規橫開旁徑逞聰明而偭古法其矯枉而不過直抑尤難也
</p>
<div class="section" id="title-51"><h2>
	宗伯集十卷<span class="jiazhu">浙江孫仰曾家藏本</span>
</h2></div>
<p class="em2">
	明孫繼臯撰繼臯字以德無錫人萬曆甲戌進士第一官至吏部侍郞當陳太后梓官發引時神宗稱疾不肯送繼臯疏爭忤旨及三殿災大臣自陳皆慰留獨繼臯致仕去後追贈禮部尚書此編題曰宗伯集從所贈官也凡雜文九卷詩一卷第二卷末有其子源文跋語稱其父生平不敢自居於名以故諫草都焚篋中只存辭疏十八又求得其三其留中者無從覓稿即其他著述亦多不存今所刻碑銘誌傳之文皆源文雜得之其子若孫曁朽縑敗扇與行於世者云云故集中所錄多應制及酬贈之作然當繼臯之時士習佻而文體亦弊七子之風未艾三袁之熖方新或棘句鉤章或矜奇弔詭操觚者出此入彼大抵隨波而靡繼臯詩文獨雍容恬雅有承平臺閣之遺風亦可謂不移於俗矣
</p>
<div class="section" id="title-52"><h2>
	臨臯文集四卷<span class="jiazhu">江西巡撫採進本</span>
</h2></div>
<p class="em2">
	明楊寅秋撰寅秋字義叔號臨臯廬陵人萬曆甲戌進士官至廣西按察司副使左江兵備道其爲貴州參議平答干苗之亂遷雲南副使平土夷普應春斬之爲廣西副使克五山綏安南定府江並賜金加秩及征楊應龍命爲左監軍離安楊之黨卒平播亂其經濟有足取者其文章在當時不著名是集千頃堂書目亦不著錄則明末傳本巳稀故談藝家罕所稱述然寅秋爲楊士奇之裔孫故家典型流風餘韻猶有存者故所作大抵和平典雅有明初前輩之風奏議尤委曲盡致其五山紀畧平播條議等篇於邊畧亦多禆益非徒托之空言者也
</p>
<div class="section" id="title-53"><h2>
	淡然軒集八卷<span class="jiazhu">浙江孫仰曾家藏本</span>
</h2></div>
<p class="em2">
	明余繼登撰繼登有典故紀聞已著錄是集分奏疏二卷序記三卷誌銘及雜文二卷詩一卷繼登卒後其友人馮琦序而刻之繼登當神宗朝以災異屢見上疏極稱一切誅求開採之害民者又請神宗躬郊廟冊元子停礦稅撤中使時將討播州楊應龍因請罷四川礦稅以佐兵食復上言近者天地人皆不和怨毒凝結臣子不能感動君父故天以非常之變警悟陛下不可恬不爲意云云語皆切中時弊其疏具載此集中詩文則應酬之作未免失於刋削然大抵平正淳實無萬曆中佻薄之習亦尚不失典型明史馮琦傳稱時士大夫多崇釋氏敎士子作文每竊其緒言鄙棄傳註前尚書余繼登奏請禁約則所學之根柢可知也
</p>
<div class="section" id="title-54"><h2>
	涇臯藏稿二十二卷<span class="jiazhu">浙江孫仰曾家藏本</span>
</h2></div>
<p class="em2">
	明顧憲成撰憲成有小心齋劄記已著錄明末東林聲氣傾動四方君子小人互相搏擊置君國而爭門戶馴至於宗社淪胥猶蔓延詬爭而未巳春秋責備賢者推原禍本不能不遺恨於淸流憲成其始事者也考憲成與高攀龍初不過一二人相聚講學以砥礪節槪爲事迨其後標榜日甚攀附漸多遂致流品混淆上者或不免於好名其下者遂至依託門墻假借羽翼用以快恩讎而爭進取非特不得比於宋之道學併不得希蹤於漢之黨錮故論者謂攻東林者多小人而東林不必皆君子亦公評也足見聚徒立說其流弊不可勝窮非儒者闇修之正軌矣惟憲成持身端潔恬於名利且立朝大節多有可觀其論說亦頗醇正未嘗挾私見以亂是非尚非後來依草附木者比故姑錄其集並論其末流之失以示炯戒焉
</p>
<div class="section" id="title-55"><h2>
	小辨齋偶存八卷附事定錄三卷<span class="jiazhu">兩江總督採進本</span>
</h2></div>
<p class="em2">
	明顧允成撰允成字季時無錫人憲成弟也萬曆丙戌進士官禮部主事謫光州州判事蹟具明史本傳允成於癸未舉會試丙戌始殿試以對策攻嬖倖抑置末第今集中以是篇爲冠次爲救海瑞疏次爲爭三王並封疏次爲代翟從先論救李材及擬上惟此四字編二疏沈思孝作允成墓誌稱其以論救趙南星謫官而集無此疏疑傳寫佚也次劄記次說義則允成自光州歸田後與憲成講學東林所作次爲書簡雜文次爲吾與吟則所作詩凡七十首末附事定錄三卷爲沈思孝所爲墓誌銘高存之所爲行狀及憲成所爲行述允成文皆論事講學之語書簡居十之九直抒胸臆不事修飾詩爲擊壤集派亦不入格然大節凛然其對策奏疏皆眞氣流溢發於忠愛之誠其不朽千古者固在此不在彼也
</p>
<div class="section" id="title-56"><h2>
	高子遺書十二卷附錄一卷<span class="jiazhu">浙江巡撫採進本</span>
</h2></div>
<p class="em2">
	明高攀龍撰攀龍有周易易簡說已著錄攀龍出趙南星之門淵源有自其學以格物爲先兼取朱陸兩家之長操履篤實粹然一出於正初自輯其語錄文章爲就正錄後其門人嘉善陳龍正編爲此集凡分十二類一曰語二曰劄記三曰經說辨贊四曰備儀五曰語錄六曰詩七曰疏揭問八曰書九曰序十曰碑傳記譜訓十一曰誌表狀祭文十二曰題跋雜書附錄誌狀年譜一卷其講學之語類多切近篤實闡發周密詩意冲澹文格淸遒亦均無明末纎詭之習蓋攀龍雖亦聚徒講學不免湔染於風尚然嚴氣正性卓然自立實非標榜門戶之流故立朝大節不愧古人發爲文章亦不事詞藻而品格自高此眞之所以異於僞歟
</p>
<div class="section" id="title-57"><h2>
	馮少墟集二十二卷<span class="jiazhu">江蘇巡撫採進本</span>
</h2></div>
<p class="em2">
	明馮從吾撰從吾有元儒考畧已著錄其文集初刻止於萬曆壬子此本乃其次子嘉年益以癸丑以後至天啓辛酉作類序重刻自卷一至卷十二皆語錄卷十三至卷十八皆詩文卷十九至卷二十爲族譜家乘卷二十一至卷二十二爲關學編蓋生平著作彚於此集其中講學之作主於明理論事之作主於達意不復以辭采爲工然有物之言篤實切明雖字句間涉俚俗固不以弇陋譏也惟其與朱童蒙爭論首善書院講學一疏稱宋之不競以禁講學故非以講學故也先臣守仁當兵事倥偬不廢講學卒成大功此臣之所以不恤毁譽而爲此也又郭元厚郭興治等劾鄒元標從吾又上疏力爭稱京師講學昔已有之云云其說頗爲固執夫士大夫自甲科通籍於聖賢大義不患不知顧實踐何如耳不在乎聚而講也維古極盛之治有臯䕫稷契亦越小康之世有房杜王魏韓范富歐亦何嘗招百司執事環坐而談心性哉無故而舍其職司呼朋引類使其中爲君子者授人以攻擊之間爲小人者借此爲攀附之途黨禍之興未必非賢者開門而揖盜也至於謂宋之不競由禁講學尤爲牽合考宋之黨禁始於寧宗慶元二年八月弛於嘉泰二年二月中間不過六七年耳至於寶慶以後周程張邵並從祀孔子廟庭紫陽東萊之流並邀褒贈理宗得諡爲理實由於是蓋道學大盛者四五十年而宋乃亡焉史傳具存可以覆按安得以德祐之禍歸咎於慶元之禁乎從吾初爲御史拒絶閹人劾罷胡汝寧禁大計苞苴又上疏諫神宗不親政事幾遘危禍後廷議三案亦持正不阿卓然不愧爲名臣惟此兩疏意雖善而未計其流弊故附糾其失俾來者無惑焉
</p>
<div class="section" id="title-58"><h2>
	石隱園藏稿八卷<span class="jiazhu">山東巡撫採進本</span>
</h2></div>
<p class="em2">
	明畢自嚴撰自嚴字景曾淄川人萬曆壬辰進士官至戶部尚書事蹟具明史本傳方自嚴總國計時外則遼瀋連兵封疆巳蹙而軍餉日增内則東林奄黨水火紛呶閧然置社稷而爭門戶自嚴支拄其間前後六年綜覈敏練爲天下所推孫廷銓爲作墓誌稱其有石隱藏稿八卷奏議一百三十六卷其奏議今未見獨此集存凡詩一卷文七卷前有高珩序稱其官戶部時於天下大計朗朗於胸屈指兵食欵目如觀掌果軍興旁午中旨日數十下即刻奏成手中不似後來者止署紙尾令司署具稿每入署輿後置書二寸餘日晡事竣必讀書漏下數刻乃歸酇侯劉晏遂抽鼂賈之簟實古來僅事又稱其七言近體分滄溟華泉之座又作第二序擬其文於韓蘇擬其四六於徐庾雖鄕曲之言未免稍溢而以經濟兼文章則自嚴要不愧也珩所稱雲間條議十則冀寧大閱十則災祲窾議十三則今皆不見集中意其在奏議一百三十六卷中歟
</p>
<div class="section" id="title-59"><h2>
	仰節堂集十四卷<span class="jiazhu">山西巡撫採進本</span>
</h2></div>
<p class="em2">
	明曹于汴撰于汴有共發編已著錄是集文十一卷詩三卷前有高攀龍馮從吾序于汴嘗從二人講學故也攀龍序謂其文足以定羣囂明學術詩足以暢天機流性藴從吾序謂其非沾沾以文章名家而操觚自豪之士無不退避三舍于汴亦嘗爲從吾作理學文鵠序曰關中少墟馮先生輯諸大家舉子藝百數十首以式多士命曰理學文鵠不命以舉業而曰理學何也見理學舉業之非二也云云故于汴之詩文亦在理學舉業之間或似語錄或似八比蓋平生制行高潔立朝風節凛然震耀一世遠者大者志固有在原不以筆札見長從吾序所謂非沾沾以文章名者爲得其實觀是集者謂之文以人重可矣集初刻於首善書院甲申板燬於兵康熙癸卯初其外孫景望蘧購得殘本其門人吕崇烈鳩鄉人醵金重刋崇烈爲之序序末一私印曰從眞予游聽南臯少墟講少墟即從吾眞予即于汴南臯者鄒元標也明季風氣以講學宗派相高故崇烈以是自標云
</p>
<div class="section" id="title-60"><h2>
	願學集八卷<span class="jiazhu">兩江總督採進本</span>
</h2></div>
<p class="em2">
	明鄒元標撰元標字爾瞻别號南臯吉水人萬曆辛丑進士官至左都御史諡忠介事蹟具明史本傳元標有祭諸儒文自稱甲戌聞道蓋是時年方弱冠即從泰和胡直遊也其學亦陽明支派而規矩準繩持之甚嚴不墮二王流弊初刻有大平山房集後重訂爲此本凡詩一卷文七卷其鄉人龍遇奇巡視淮鹽時爲之鋟板序者無慮十數人雜題萬曆丁未庚戌甲寅已未等年考元標起用在天啓壬戌此集刻於已未以前故所載無非講學之語而後來奏議乃别行云
</p>
<div class="section" id="title-61"><h2>
	劉蕺山集十七卷<span class="jiazhu">國子監助敎張羲年家藏本</span>
</h2></div>
<p class="em2">
	明劉宗周撰宗周有周易古文抄已著錄講學之風至明季而極盛亦至明季而極弊姚江一派自王畿傳周汝登汝登傳陶望齡陶奭齡無不提唱禪機恣爲高論奭齡至以因果立說全失儒家之本旨宗周雖源出良知而能以愼獨爲宗以敦行爲本臨没猶以誠敬誨弟子其學問特爲篤實東林一派始以務爲名高繼乃釀成朋黨小人君子雜糅難分門戶之禍延及朝廷馴至於宗社淪亡勢猶未巳宗周雖亦周旋其間而持躬剛正憂國如家不染植黨爭雄之習立朝之日雖少所陳奏如除詔獄汰新餉招無罪之流亡恩義拊循收天下泮渙之人心還内廷埽除之職正懦帥失律之誅諸疏皆切中當時利弊一阨於魏忠賢再阨於温體仁終阨於馬士英而薑桂之性介然不改卒以首陽之餓日月爭光在有明末葉可稱皦皦完人非依草附木之流所可同日語矣是集爲乾隆壬申副都御史雷鋐所刋冠以人譜學言諸書至第八卷乃爲奏疏然諸書本自别行且宗周所著亦不止於此摘錄數種殊爲挂漏今並刪除惟以奏疏以下十七卷勒爲一編而他書則仍别著錄焉
</p>
<div class="section" id="title-62"><h2>
	學古緖言二十五卷<span class="jiazhu">副都御史黃登賢家藏本</span>
</h2></div>
<p class="em2">
	明婁堅撰堅字子柔長洲人隆萬間貢生早從歸有光游明史文苑傳附載有光傳中稱其與唐時升程嘉燧號練川三老又與時升嘉燧及李流芳號嘉定四先生然嘉燧依附得名本非善類核其所作與三人如蒹葭倚玉未可同稱三人之中時升流芳雖均得有光之傳而能融會師說以成一家言者又當以堅爲冠蓋明之末造太倉厯下餘熖猶張公安竟陵新聲屢變文章衰敝莫甚斯時堅以鄉曲儒生獨能支拄頽瀾延古文之一派其文沿溯八家而不勦襲其面貌和平安雅能以眞樸勝人亦可謂永嘉之末得聞正始之音矣王士禎居易錄嘗稱其長慶集序以爲眞古文今觀是集大抵具有古法不但是篇士禎特偶舉其一也
</p>
<div class="section" id="title-63"><h2>
	檀園集十二卷<span class="jiazhu">安徽巡撫採進本</span>
</h2></div>
<p class="em2">
	明李流芳撰流芳字長蘅嘉定人萬曆丙午舉人三上公車不第因魏忠賢亂政遂絶意進取築檀園讀書其中明史文苑傳附見唐時升傳中是編凡古今體詩六卷雜文四卷題畫跋二卷雖才地稍弱不能與其鄉歸有光等抗衡而當天啓崇禎之時異途爭闢門戶多岐流芳容與其間獨恪守先正之典型步步趨趨詞歸雅潔二百餘年之中斯亦晚秀矣謝三賓刻嘉定四先生集時流芳尚存三賓詣視其疾索所作因盡出平生詩文手自芟纂以成斯集三賓爲作序文亦感慨悽動三賓字象三鄞縣人天啓乙丑進士後官巡按御史守萊州頗著勞績掖縣毛霦平叛記載之最詳云
</p>
<div class="section" id="title-64"><h2>
	忠介燼餘集三卷<span class="jiazhu">兩江總督採進本</span>
</h2></div>
<p class="em2">
	明周順昌撰順昌字景文號蓼洲吳縣人萬曆癸丑進士官至吏部文選司郞中以忤魏忠賢爲所羅織逮治拷掠殺之於獄崇禎初追諡忠介事蹟具明史本傳初順昌被逮時篋衍著作頗多倉卒間爲友人投火滅跡後其子茂蘭遇片紙隻字必摹而勒之石至其孫靖復從戚友家搜錄成集故名燼餘凡三卷一卷爲紀事公移二卷爲尺牘三卷爲雜文及詩而以尋聲譜附焉尋聲譜者當萬曆乙卯順昌在閩中常以詩扇寄鹿善繼其後扇失而詩猶爲馬潔所記憶崇禎甲戌善繼與潔曁孫奇逢輩詠其事錄而爲譜國朝康熙間孫奇逢門人湯斌巡撫江蘇以譜貽靖附刻集後詳見靖跋語中順昌氣節蓋世本不以文章見長且收拾於灰滅之餘大都案牘簡劄隨手酬應之文非所經意然其隱憂國事崇尚名檢忠憤激發之氣時流露於楮墨間尚足以廉頑立懦觀區區題扇一詩異代且珍重傳之則是集什一僅存固未可聽其湮没矣
</p>
<div class="section" id="title-65"><h2>
	范文忠集十二卷<span class="jiazhu">直隸總督採進本</span>
</h2></div>
<p class="em2">
	明范景文撰景文有大臣譜已著錄所著詩文有味元堂疏稿思仁堂存稿玉靜閣存稿且園存稿瀾園存稿餐冰齋詩稿諸目其子毓秀及其甥王孫錫等合編以爲此集景文爲莊烈帝所知入閣未五十日而都城淪破卒能從容蹈義大節炳然至生平厯官所至亦多引繩切墨持正不阿史稱其在文選時值魏忠賢魏廣微中外用事景文同鄉不一詣其門亦不附東林孤立行意而已是其丰裁峻厲而不肯矯激以騖名在明季尤爲希覯今觀集中攝銓副銓諸稿所載奏議大抵剴切詳明切中時弊而撫豫出鎭等稿所載諸疏於興利除害之方規畫不遺餘力雖遭時艱棘弗獲盡用而經世之才實可具覘其崖畧是又不獨以義烈見重矣
</p>
<div class="section" id="title-66"><h2>
	幔亭詩集十五卷<span class="jiazhu">福建巡撫採進本</span>
</h2></div>
<p class="em2">
	明徐熥撰熥字惟和閩縣人萬曆戊午舉人負才淹蹇肆力詩歌大抵圭臬唐人而不爲割裂餖飣之學卷首有張獻翼序稱其調匪偏長體必兼擅力追古則盡滌時趨又謝肇淛五雜俎謂其才情聲調足以伯仲高季廸微憾古體不及朱彝尊靜志居詩話亦謂其七言絶原本王江寧多情至語審閱是集固非盡出標榜當明季詩道冗雜如熥者亦可謂蟬蛻穢濁矣王世懋藝圃擷餘論閩中詩人推鄭善夫爲冠熥生平喜稱善夫而卒年僅三十九與善夫正同亦頗可異明史文苑傳稱閩中詩文自林鴻高棅後閱百餘年鄭善夫繼之迨萬曆中年曹學佺徐𤊹輩繼起謝肇淛鄧原岳和之風雅復振不及於熥惟𤊹傳中附見其名然𤊹以博洽稱亦復工文熥以詞采著亦未嘗無學二人固未易優劣也
</p>
<div class="section" id="title-67"><h2>
	孫白谷集六卷<span class="jiazhu">江蘇巡撫採進本</span>
</h2></div>
<p class="em2">
	明孫傳庭撰傳庭有鑒勞錄已著錄史載崇禎十一年李自成自蜀還走陜西傳庭扼諸澄城分兵五道擊之降其驍將混天星過天星等朝廷恃以爲屏蔽十六年出師潼關降其僞將四天王李養純擒其僞果毅將軍謝君友自成懼謀降賊幾盡滅乃以中旨督戰值霖雨七日餉絶軍亂致敗遂殁於陣今證以集中澄城報捷諸奏疏委曲詳盡一一相符惟史載崇禎十二年正月戊辰劉宇亮孫傳庭會師十八萬於晉州不敢進考集中官軍苦戰疏内稱解眞定之圍救濟南之陷出口之役又率所統鎭將官兵戮力合戰事皆在正月戊辰之後又恭聽處分兼瀝血忱疏内厯舉正月二十七日臣欲先發兵馳東安扼擊而督察不從二十九日臣勉發曹變蛟楊國柱等兵先往次早復約督察同往或臣獨往而督察又力阻云云督察乃劉宇亮也據此則兵集不敢進其責全在宇亮傳庭特爲所牽掣故本紀連書之耳是亦足資考證也此集自一卷至三卷爲奏疏卷四爲雜著卷五爲詩卷六爲内傳外傳奏疏載自崇禎十年七月二十日起至十二年六月十二日止其於十五年復起救開封至十六年奏疏併佚不載殆傳庭殉難全家俱殁其十五年以後稿本或俱失於兵火歟
</p>
<div class="section" id="title-68"><h2>
	集玉山房稿十卷<span class="jiazhu">山東巡撫採進本</span>
</h2></div>
<p class="em2">
	明葛昕撰昕字幼明號龍池德平人官尚寶司卿昕以蔭起家初除都督府都事陽武侯薛鋹以貧故幾不得襲昕力排羣議鋹始得襲封尋遷工部屯田司郞中議裁惜薪司炭額百餘萬又汰厰司内官五百六十一人禍幾不測然連三疏爭之竟如議又爭戚畹鄭福濫請䘏典雖不行天下壯之其風節頗侃侃不阿其他文亦疎爽駿快無媕妸齷齪之氣肖其爲人惟贈孔劔峯一序似乎溺於左道不類昕之所爲然昕不得其父母遺像孔以術追寫如生故喜極而譽之發於孝子之心不自知其言之失猶可以曲諒者也是集爲其子如龍等所編凡疏一卷贊語一卷詩一卷誌狀一卷記錄跋一卷啓一卷書二卷祭文一卷
</p>
<div class="section" id="title-69"><h2>
	宋布衣集三卷<span class="jiazhu">直隸總督採進本</span>
</h2></div>
<p class="em2">
	明宋登春撰登春字應元新河人少能詩善畫年三十餘即棄家遠遊足迹幾遍天下晚乃依其兄子居江陵之天鵞池因自號鵞池生徐學謨爲荆州守深敬禮之後學謨以尚書致政歸登春訪之吳中買舟浮錢塘徑躍入江水以死邢侗來禽館集有弔宋叟詩序稱登春嘗語侗君視宋登春豈杉柏四周中人其生平立志如此蓋亦狂誕之士也其詩本名鵞池集文名燕石集學謨嘗刻之荆州此編爲康熙乙丑王培益所刋始併詩文爲一集登春文章簡質可匹盧柟蠛蠓集而奇古之趣勝之其論詩先性情而後文詞故所作平易自然而頗乏深意然五言頗淡遠可誦朱彝尊靜志居詩話以賈島李洞爲比亦庶幾擬於其倫矣
</p>
<div class="section" id="title-70"><h2>
	忠肅集三卷<span class="jiazhu">江蘇巡撫採進本</span>
</h2></div>
<p class="em2">
	明盧象昇撰象昇字建斗宜興人天啓壬戌進士官至兵部尚書崇禎戊寅大兵下鉅鹿象昇督師戰敗殁於陳乾隆四十一年賜諡忠肅事蹟具明史本傳象昇奏疏凡六集其姪孫豪然嘗彚刻别行今未之見此則其詩文集也初刻於康熙戊辰爲其幼子天馭孫聲諧所編萬錦雯序之後其曾孫安節又搜羅遺墨補葺此本第一卷爲詩三十五首詩餘八首傳一首墓誌一首詩餘末一首爲七夕歌蓋古詩誤編實得詩三十六首詩餘七首也第二卷爲記一首書二十七首第三卷爲明史列傳年譜世表詩文皆有注不著姓名觀所註鹿善繼傳言及楊嗣昌死事則非象昇自注矣其年譜之注題四世孫師儉作此注殆亦出其手歟象昇年二十三登第洎年二十九即戰鬬於流寇之間死時年僅三十九蓋未暇專力文藝故詩古文多不入格然讀其軍中家書尺牘忠孝悱惻使人感動無意爲文而能文者莫加焉雖謂之載道之文可也楊嗣昌媢嫉怙權擠象昇以至於死嗣昌卒亦身敗名裂其子所作孤兒籲天錄雖巧辨百端公論卒不可掩藏書家亦多不肯收錄而象昇遺集至今留天地間錄而存之亦聖朝敦崇風敎扶植綱常之義也舊本題曰忠烈集蓋用明福王時舊諡今旣蒙特典褒榮光垂千古謹改題所賜新諡昭表章之至意焉
</p>
<div class="section" id="title-71"><h2>
	倪交貞集十七卷續編三卷奏疏十二卷講編四卷詩集二卷<span class="jiazhu">浙江汪汝瑮家藏本</span>
</h2></div>
<p class="em2">
	明倪元璐撰元璐有兒易内外儀已著錄初元璐官翰林時掌外制之詞文章典雅爲館閣所宗其門人爲刻代言選六卷長洲文震孟序之崇禎丙子以國子監祭酒歸里裒輯所作名曰鴻寳應本華亭陳子龍序之壬午起官兵部侍郞明年擢戶部尚書時事已亟不復作應制文字間取舊刻重爲刋定付其子會鼎庋藏之乾隆壬辰其元孫安世復編次重刻即此本也元璐少師鄒元標長從劉宗周黃道周遊均以古人相期許而尤留心於經濟故其擘畫設施勾考兵食皆可見諸施行非經生空談浮議者可比其詩文雖不脫北地弇州之舊格至其奏疏則詳明剴切多軍國大計興亡治亂之所關尤爲當世所推重然當天崇之時君子小人雜遝並進元黃水火恩怨相尋大抵置君國而爭門戶元璐獨持論侃侃中立不阿故齟齬不得大用及壞亂已極始見委任而已無所措其手僅以身殉國以忠烈傳於世而已此世所以重其人彌重其文也詩集頗多散佚如聞朝鮮墮一城七言律詩一首同衆友范姬集白下避暑湖亭七言古詩一首又律句黃花古戍春難到枯樹嚴關雁不過獰石魏公偏娬媚輕烟吕相不糊塗等句皆載在施男笻竹杖中集中俱未收入蓋偶未見男書歟
</p>
<div class="section" id="title-72"><h2>
	凌忠介集六卷<span class="jiazhu">浙江汪汝瑮家藏本</span>
</h2></div>
<p class="em2">
	明凌義渠撰義渠有湘烟錄已著錄義渠少以制義知名淸新婉約極爲世所傳誦服官後以淸操直節受知莊烈帝於文章不甚留意此集凡詩四卷文二卷乃其友徐汧門人姜垓所校定中間不載奏疏一門故平生建白如爲給事中時請原三河知縣劉煒責償餉銀疏論亂民焚掠巨室疏論大臣箝制言路疏論中樞不職疏預策東江叛亂及請陽撫陰勦諸疏皆其風采之卓卓者今並不見於本集則編次時亦不免有所脫遺然如兵餉議淸愼勤論諸篇剛毅自立之象凛然猶可槪見其崇化論有云能爲逢比者視碎首濺血仍無異於退食委蛇能爲申生伯奇者視抱石雉經仍無異於問安視膳蓋生平立志如此卒之見危授命克踐其言固與口孔孟而行蹻跖者區以别矣
</p>
<div class="section" id="title-73"><h2>
	申忠愍詩集六卷<span class="jiazhu">直隸總督採進本</span>
</h2></div>
<p class="em2">
	明申佳允撰佳允字孔嘉永年人崇禎辛未進士官至太僕寺丞甲申殉流寇之難世祖章皇帝賜諡忠愍事迹具明史本傳佳允爲杞縣知縣時死守孤城卒擊破流寇掃地王其經濟有足稱者官考功時以舉劾公正忤温體仁降謫及官寺丞方出巡牧場而李自成圍京師勢可避匿或勸之弗入佳允流涕曰固知京師必不守然我君在焉安危共之何所逃避卒以甲申三月十二日崎嶇還京十九日死於國難其氣節亦震耀千古是集爲其子涵光所編卷首有家傳稱其於詩好稱李夢陽何景明今觀所作與何李頗不相似大抵直抒胸臆如其爲人但體格尚未成就且不免浸淫明末纎仄之習然凛然剛正之氣足使後人起敬不敢復以詩格繩之言以人重烏可没也舊本首載孟津王鐸序不著年月核其所述蓋作於崇禎初佳允官杞縣時後人重刻此集仍錄以冠首然鐸何如人乃操筆弁冕佳允詩今特削之俾無爲佳允辱焉
</p>
<div class="section" id="title-74"><h2>
	茅簷集八卷<span class="jiazhu">浙江巡撫採進本</span>
</h2></div>
<p class="em2">
	明魏學洢撰學洢字子敬嘉善人給事中大中長子也大中忤閹被逮學洢微服變姓名匿定興鹿善繼家萬計營救不得柩歸之後竟以毁卒世稱忠臣孝子萃於一門事迹附見明史大中傳諸書所載亦大槪相近然學洢尚有老母而爲無益之死或頗疑其過中今觀集中與潘茂莊書曰追比方始洢將就浙獄矣又辭里中父老書曰目今公差來捉旦夕將死家門傾覆無復可言然則大中没後所謂坐受楊鎬熊廷弼賄三千三百兩者所司仍追呼於家學洢積憂積瘁於前積痛於後又重以閹黨之威虐數者交迫乃無生理非眞徒以一冥不視蹈滅性之戒故學洢之孝在於大中被禍之日竭力殫心蹈危履險出萬死以冀一生今誦其與人諸書至性惻怛足以感天地而動鬼神而錢士升等作序惟欲以隕身殉父稱之遂諱其追逮之事淺之乎知學洢矣其集一刋於錢棻棻大中門人也再刋於其弟學濂是爲今本學濂頽其家聲論者不能以大中之故曲爲寛假然益見學洢之不朽由所自立不由於父蔭也
</p>
<div class="section" id="title-75"><h2>
	陶庵全集二十二卷<span class="jiazhu">浙江巡撫採進本</span>
</h2></div>
<p class="em2">
	明黃淳耀撰淳耀有山左筆談已著錄淳耀湛深經術刻意學古所作科舉之文精深純粹一掃明季剽摹譎怪之習而平日力敦古義尤能以躬行實踐爲務毅然不爲榮利所撓如吾師自監諸錄皆其早年所訂論學之語趨向極其醇正而平易可近絶無黨同伐異之風足以見其所得之遠文章和平温厚矩矱先民詩亦渾雅天成絶無懦響於王李鍾譚餘派去之惟恐若凂可謂矯然拔俗卒之致命成仁垂芳百世卓然不愧其生平可以知立言之有本矣集爲其門人陸元輔所輯見於明史者十五卷此本爲文七卷文補遺一卷詩八卷詩補遺一卷吾師錄一卷自監錄四卷共二十二卷乃後人續加增輯以行者也
</p> 



</div></body></html>