<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷八·經部八（易類存目二）</title></head><body><div id="text">

<p>
<strong>欽定四庫全書總目卷八</strong>
</p>
<div class="section" id="title-0"><h1>
	經部八
</h1><hr/></div>
<div class="section" id="title-1"><h2>
	易類存目二
</h2></div>
<div class="section" id="title-2"><h2>
	周易象通八卷<span class="jiazhu">浙江吳玉墀家藏本</span>
</h2></div>
<p class="em2">
	明朱謀㙔撰謀㙔字鬱儀寧獻王七世孫萬曆間以中尉攝石城王府事是書惟釋上下經文不及十翼大旨欲稍還古義而轉生臆說如不用陳摶先天圖亦不用周子太極圖是矣而别造河圖四謂三代以來世藏秘府以爲寶學者莫得而窺迨宋徽宗考古搜奇始出示於外是出何典記乎邵陳以前無論矣耿南仲張根諸家皆徽宗時人王湜以下諸家皆徽宗後人何不一見也其說易以象象取於互體變體是矣然如謂乾居西北當奎婁白虎之尾故曰履虎尾已穿鑿附會至於解旣濟云涉者多繫匏以防危離爲大腹匏瓜之象則涉者也坎爲川瀆則津濟也因外卦爲離而生大腹因大腹而生匏瓜因匏瓜而牽合於繫匏涉水以遷就旣濟之象易果若是之迂曲乎又解困卦初爻二爻云坎爲叢棘初其株也六三居泉谷之間故爲石梁株木石梁皆因未涸而爲橋梁是急於濟渡而遭困也因坎生叢棘因在初爻而變文曰株木因六三在兌坎之間生泉谷因泉谷而生石梁而省文曰石易果若是之晦澁乎上經始乾坤而終坎離下經始咸恒而終旣濟未濟確有義理序卦即不出孔子亦必漢以前經師所傳謀㙔乃合上下經而一之易未經秦火訛脫甚少而謀㙔或隨意改字或動稱錯簡衍文甚至漸卦上九併經文改爲鴻漸于逵並不言舊作鴻漸于陸其武斷尤甚謀㙔以博洽名此書尤爲曹學佺所推許其實多出臆見不爲定論也
</p>
<div class="section" id="title-3"><h2>
	易學識遺一卷<span class="jiazhu">內府藏本</span>
</h2></div>
<p class="em2">
	明朱睦㮮撰睦㮮字灌甫號西亭周定王六世孫萬曆五年舉宗正領宗學事事跡附見明史周王橚傳是書大指皆辨論諸家說易之異同雖薈萃不多而頗有卓見如乾之四德謂程傳本文言視本義爲勝乾九二利見大人不專指九五明夷九三不可疾貞從項安世以貞字爲句井泥之泥讀平聲勿幕之幕即羃字數往者順用王安石解皆於經傳有裨非同勦說雷同者然明史藝文志不載此書核校其文即睦㮮五經稽疑中說易之一卷或其初出别行之本抑或書賈作僞改題此名歟
</p>
<div class="section" id="title-4"><h2>
	易經疑問十二卷<span class="jiazhu">浙江巡撫採進本</span>
</h2></div>
<p class="em2">
	明姚舜牧撰舜牧字虞佐烏程人萬曆癸酉舉人歷官新興廣昌二縣知縣考舜牧生於嘉靖癸卯其五經疑問皆年過六十所撰迨年過八十又重訂詩禮二經及此書其序並載所著來恩堂集中歲月先後一一可考計其一生精力殫於窮經然此書率敷衍舊說間出己意亦了不異人蓋其學從坊刻講章而入門徑一左遂終身勞苦而無功耳
</p>
<div class="section" id="title-5"><h2>
	易測十卷<span class="jiazhu">江蘇巡撫採進本</span>
</h2></div>
<p class="em2">
	明曾朝節撰朝節字植齋臨武人萬曆丁丑進士官至禮部尚書是編取王弼註孔頴達疏程子傳朱子本義及楊氏易傳之說參互考訂惟解上下經彖象文言繫辭而置說卦序卦雜卦又倣王弼畧例之意别作說凡一卷附於末大旨主於觀辭玩占一切卦圖卦變之說悉所不取頗足掃宋易之葛藤然其去取衆說則未能一一精審也
</p>
<div class="section" id="title-6"><h2>
	周易冥冥篇四卷<span class="jiazhu">兩淮鹽政採進本</span>
</h2></div>
<p class="em2">
	明蘇濬撰濬字君禹號紫溪晉江人萬曆丁丑進士官至廣西布政司叅政此書惟解上下經繫辭說卦刪序卦雜卦大旨主王弼虛無之說一切歸之於心學非惟廢卜筮之說乃併宋儒言理而偶及數者亦以爲執泥牽拘其訓潛龍勿用以爲心之寂然不動訓大明終始以爲心之靈明不昧而於繫辭之末以易主忘言爲歸宿觀其以冥冥名書則其說之遁於二氏不問可知矣
</p>
<div class="section" id="title-7"><h2>
	易經兒說四卷<span class="jiazhu">浙江吳玉墀家藏本</span>
</h2></div>
<p class="em2">
	明蘇濬撰濬周易冥冥篇恍惚支離頗涉異學及作是書乃墨守朱子本義尺寸不踰其首先曰講者詮釋文句也次曰意者推闡大旨也次曰總論則一卦之綱領也又間出旁註以一二語標題蓋專爲科舉之學而設因在家塾以此書爲子姪講授故稱兒說萬曆中嘗刋行板後散佚康熙丁卯其裔孫堯松等重刋之
</p>
<div class="section" id="title-8"><h2>
	續韋齋易義虛裁八卷<span class="jiazhu">浙江巡撫採進本</span>
</h2></div>
<p class="em2">
	明涂宗濬撰宗濬字鏡原南昌人萬曆癸未進士官至兵部尚書諡恭襄是編用注疏本彚前儒之說以作解大旨依傍程朱傳義而亦時有所糾正如坤六五一爻駁程子女媧武后之說是也所說頗潔淨不支而隨文生義罕所發明其首列易圖以河圖作旋毛洛書作拆甲蓋本吳澄之說非所臆造然澄說實臆造也
</p>
<div class="section" id="title-9"><h2>
	易會八卷<span class="jiazhu">浙江鄭大節家藏本</span>
</h2></div>
<p class="em2">
	明鄒德溥撰德溥字汝光安福人萬曆癸未進士官至司經局洗馬明史儒林傳附見其祖守益傳末是書用注疏本其說多主義理亦兼言象自繫辭以下所解甚畧自序謂就心所會者述之故名易會然往往亦借以寓意如解亢龍有悔曰亢而曰龍則亢乎其所不得不亢也蓋人處時勢之極固有必亢而後濟者惟聖人純乎天德無一毫全軀保命之思雖履盛滿蒙譏謗冒天下之不韙而弗之避也即勢且至於悔亦爲天下甘之矣若慮其有悔而先自處於不亢之地則智士之所爲耳何龍德之云乎此明季淸流之見以愧選愞則可矣實非經義也
</p>
<div class="section" id="title-10"><h2>
	像抄六卷<span class="jiazhu">內府藏本</span>
</h2></div>
<p class="em2">
	明錢一本撰一本有像象管見已著錄是書雖以象爲名實則衍陳摶之數學凡卦圖二卷附錄書札及雜吟二卷上下經解二卷其卦圖以朱子本義所列九圖衍爲三十二圖圖各有說縱橫比對自謂言象而理在其中然孔子所謂象者像也即指卦爻朱子所列九圖後儒已不免異同一本借以旁推尤爲支蔓雖易道廣大隨拈一義皆有理可通究非聖人設教之本旨也
</p>
<div class="section" id="title-11"><h2>
	四聖一心錄六卷<span class="jiazhu">兩淮馬裕家藏本</span>
</h2></div>
<p class="em2">
	明錢一本撰是書於像抄之外又舍數而言理其言理舍天而言人其言人又舍事而言心推闡之以至於性命體例近乎語錄其論亦多支離如謂許由讓王爲能知河洛之道又謂序卦傳爲格物之學大抵皆故爲高論也
</p>
<div class="section" id="title-12"><h2>
	易筌六卷附論一卷<span class="jiazhu">江蘇巡撫採進本</span>
</h2></div>
<p class="em2">
	明焦竑撰竑字弱侯應天旗手衛籍山東日照人萬曆己丑進士第一授翰林院修撰尋遷東宮講讀官謫福寧州州同事迹具明史文苑傳是書大旨欲以二氏通於易每雜引列子黃庭內景經抱朴子諸書以釋經史稱竑講學以羅汝芳爲宗而善耿定向耿定理及李贄時頗以禪學譏之蓋不誣云
</p>
<div class="section" id="title-13"><h2>
	周易正解二十卷<span class="jiazhu">浙江吳玉墀家藏本</span>
</h2></div>
<p class="em2">
	明郝敬撰敬字仲輿京山人萬曆己丑進士歷官縉雲永嘉二縣知縣擢禮科給事中遷戶科尋謫宜興縣丞終於江陰縣知縣明史文苑傳附見李維楨傳末所著有九經解此即其一用王弼註本凡上下經十七卷其說較詳繫辭以下僅三卷則少畧焉大旨以義理爲主而亦兼及於象其言理多以十翼之說印正卦爻其言象亦頗簡易然好恃其聰明臆爲剏論如釋蠱卦爲武王之事而以先甲後甲爲取象甲子昧爽其他亦多實以文武之事蓋本作易者其有憂患一語輾轉旁推遂橫生穿鑿其所著經解大抵均坐此弊也
</p>
<div class="section" id="title-14"><h2>
	易領四卷<span class="jiazhu">浙江鄭大節家藏本</span>
</h2></div>
<p class="em2">
	明郝敬撰是書專釋卦序之義自序謂冠以序卦傳如衣之挈領故以領名卷前標山草堂集第二內編蓋敬所著九經解皆編入文集此其集中之第二種耳
</p>
<div class="section" id="title-15"><h2>
	易學飮河八卷<span class="jiazhu">兩淮馬裕家藏本</span>
</h2></div>
<p class="em2">
	明張納陛撰納陛字以登宜興人萬曆己丑進士官禮部主事事迹附見明史顧允成傳納陛以爭並封去官乃閉門註易其書惟解上下經每卦皆註互體而不甚發互體之義如解亢龍有悔謂處亢之時不得不亢不得不悔何病乎亢龍則取鄒德溥之說解龍戰于野謂戰者懼也栗也非與陽爭戰乃疑于陽而自爲戰懼也則取唐鶴徵之說皆苟務趨新乖違古義又刪除上下經之名以咸恒二卦移附坎離二卦之末尤竄亂舊次割裂聖文至六十四卦惟否與未濟二卦置而不註蓋納陛丁明末造以否爲亂世未濟爲窮時託不言以寓其慨也前有錢一本序其詞頗譎大抵不得志而著書之意則是書不必盡以經義核矣
</p>
<div class="section" id="title-16"><h2>
	周易旁注會通十四卷<span class="jiazhu">浙江吳玉墀家藏本</span>
</h2></div>
<p class="em2">
	明姚文蔚撰文蔚字養谷錢塘人萬曆壬辰進士官至南京太僕寺少卿初休寧朱升作周易旁註用王弼本後程應明更定從朱子本文蔚以經傳相離不便誦習且旁注細字難讀於是改爲此本於原文一無增損但易旁注爲直下又仍取十二篇舊文列之於前以其可以通今題曰會通蓋專爲諧俗而設也
</p>
<div class="section" id="title-17"><h2>
	古易彚編十七卷<span class="jiazhu">浙江汪啟淑家藏本</span>
</h2></div>
<p class="em2">
	明李本固撰本固字維寧臨淸州人萬曆壬辰進士官至太僕寺少卿按易自費直以十翼解經而鄭康成以彖傳連經文於是十二篇之序始紊如今乾卦是也至王弼又自坤卦以下每卦每爻取傳辭連綴經文之下并取文言入乾卦坤卦之中今注疏本是也後王洙呂大防周燔吳仁傑輩遞有考核而以呂祖謙所定爲善故朱子本義用祖謙之本至吳澄又謂繫辭內居室等七條祐助一條何思等十一條實文言之文由王弼旣取乾坤文言入乾卦坤卦其無可附者後人并入繫辭內而孔疏復曲爲之說復古易者但取乾坤文言别爲一卷而散入繫辭者未之改也故其作易纂言取此諸條入文言是書篇第悉依朱子本而文言則用澄本故曰古易然朱子本於古有據吳澄說自昔未聞以杜撰之說目爲古本於義殊爲乖剌也其書分爲三集一曰意辭二曰象數三曰變占意辭之目凡八曰古易附見書前曰辭會即經傳十二卷自第十三卷以下另爲一編有胡國鑑序曰明意曰釋名曰詳易曰玩辭曰誤異曰易派象數之目亦八曰圖書象曰圖書數曰總論曰畫象曰三易曰廣象曰觀象曰衍數變占之目凡十曰蓍變曰之變曰反對曰變例曰辨成曰觀變曰不卜曰玩占曰卜筮曰斷法
</p>
<div class="section" id="title-18"><h2>
	玩易微言摘抄六卷<span class="jiazhu">浙江巡撫採進本</span>
</h2></div>
<p class="em2">
	明楊廷筠撰廷筠字仲堅錢塘人萬曆壬辰進士是編採諸家說易之言彚集成帙故曰摘抄首卷載論易大旨十餘條亦皆徵引前人論說未嘗自立一義蓋仿李鼎祚集解之例而鼎祚所採多漢以來不傳之佚文足資考證廷筠此書特撮錄近代講義而已
</p>
<div class="section" id="title-19"><h2>
	易引九卷<span class="jiazhu">江蘇周厚堉家藏本</span>
</h2></div>
<p class="em2">
	明方時化撰時化字伯雨歙縣人萬曆甲午舉人官至敘州府同知時化傳其高祖社昌之易學著書六種其子龎彚輯合刋此其第一種也共一百有一篇前後泛論易理中則每卦爲一篇兼及繫辭各章大旨以佛經解易根本已謬其是非不待辨也
</p>
<div class="section" id="title-20"><h2>
	周易頌二卷<span class="jiazhu">江蘇周厚堉家藏本</span>
</h2></div>
<p class="em2">
	明方時化撰其易學之第二種也上卷九十頌下卷亦九十頌前後泛言象數中間每卦爲一頌亦有兩卦爲一頌者其體格頗倣焦氏易林要不脫佛家之宗旨
</p>
<div class="section" id="title-21"><h2>
	學易述談四卷<span class="jiazhu">江蘇周厚堉家藏本</span>
</h2></div>
<p class="em2">
	明方時化撰其子龎筆而誌之故以述談爲名其易學之第三種也分密義述二十則名象述十二則卦爻述四十則凡例述十二則總以禪機爲主故首卷之末有佛家三乘之說也
</p>
<div class="section" id="title-22"><h2>
	易指要繹三卷<span class="jiazhu">江蘇周厚堉家藏本</span>
</h2></div>
<p class="em2">
	明方時化撰初時化高祖社昌嘗著周易指要五首至時化乃取而繹之每段之下凡稱繹曰者皆時化之言其易學之第四種也
</p>
<div class="section" id="title-23"><h2>
	易疑四卷<span class="jiazhu">江蘇周厚堉家藏本</span>
</h2></div>
<p class="em2">
	明方時化撰其易學之第五種也首卷密義疑二十一則二卷名象疑十二則三卷卦爻疑三十六則四卷凡例疑二十四則所分四類與學易述談相同皆別無精義
</p>
<div class="section" id="title-24"><h2>
	易通一卷<span class="jiazhu">江蘇周厚堉家藏本</span>
</h2></div>
<p class="em2">
	明方時化撰其易學之第六稱也多取通書正蒙之言發明易理案通書一名易通正蒙亦多詮解造化陰陽之妙其理本自相貫然一經時化之發揮則儒言悉淆於異學蓋其紕繆在宗旨之間故不免貌同而心異也
</p>
<div class="section" id="title-25"><h2>
	周易鐵笛子一卷<span class="jiazhu">兩江總督採進本</span>
</h2></div>
<p class="em2">
	明耿橘撰橘字庭懷獻縣人萬曆甲午舉人官至監察御史是書每卦畫六爻而繫爻詞於畫下又取反對之卦爻詞倒書之自謂古易蓋據稅與權之本其於十翼則取文言乾元者以下六十六字坤至柔以下三十四字謂當入彖取文言潛龍勿用下也以下一百七字謂當入象又分繫辭傳爲上中下三段則皆無據之說也
</p>
<div class="section" id="title-26"><h2>
	易經通論十二卷<span class="jiazhu">浙江巡撫採進本</span>
</h2></div>
<p class="em2">
	明曹學佺撰學佺字能始侯官人萬曆乙未進士官至四川按察使以著野史紀畧削籍崇禎初起廣西按察司副使不就後爲朱聿鍵禮部尚書聿鍵敗學佺自殺事迹具明史文苑傳是書專釋各卦彖詞六爻融會一卦之意其釋鳴鶴在陰藉用白茅諸句頗有前人所未發之義惟於河圖洛書推求不已則以家在閩中習聞漳浦之學也然漳浦之學本別傳於易外學佺拾其緖論愈衍愈支旣不及其術數之精而又無當於經義是進退無據矣朱彝尊距學佺最近而經義考註曰未見殆當時已不甚行歟
</p>
<div class="section" id="title-27"><h2>
	周易可說七卷<span class="jiazhu">浙江巡撫採進本</span>
</h2></div>
<p class="em2">
	明曹學佺撰是書以象占爲主於前人中多採來知德易注而深疑朱子本義如謂凡詞皆象也本義一詞而分爲象占如潛龍勿用本一句而以潛龍爲象勿用爲占者非其說頗允又謂陰變爲陽陽變爲陰只是剛柔相推而變化在中非眞陰變爲陽陽變爲陰譬如男子有時行陰柔的事即可變作婦人否婦人有時行剛方的事即可變作男子否云云則殊膠固不知變論其德不論其人也又謂如小畜之下三爻本義云以君子欲上進見畜于小人上三爻則云以柔順之君子畜止剛暴之小人遯之二陰浸長則陽遯矣爻之初六六二則云君子之遯在後與夫固守必遯者一卦之中乍賢乍佞何可以訓云云不知易之理變動不拘隨爻取象不可以一格繩也亦自爲一家之說而已矣
</p>
<div class="section" id="title-28"><h2>
	易經澹窩因指八卷<span class="jiazhu">安徽巡撫採進本</span>
</h2></div>
<p class="em2">
	明張汝霖撰汝霖字明若山陰人萬曆乙未進士官至江西布政司參議其書隨文訓釋蓋專爲科舉而作
</p>
<div class="section" id="title-29"><h2>
	周易古文鈔二卷<span class="jiazhu">浙江巡撫採進本</span>
</h2></div>
<p class="em2">
	明劉宗周撰宗周字起東號念臺山陰人萬曆辛丑進士官至左都御史南都破後絕粒而死事迹具明史本傳乾隆乙未賜諡忠介宗周與漳浦黃道周明末俱以善易名道周長於數宗周長於理其學多由心得故不盡墨守傳義其刪說卦序卦雜卦三傳雖本舊說已失先儒謹嚴之義至於經文次序每以意移置較吳澄纂言更爲無據亦勇於竄亂聖經矣故其人可重而其書終不可以訓焉
</p>
<div class="section" id="title-30"><h2>
	周易宗義十二卷<span class="jiazhu">浙江吳玉墀家藏本</span>
</h2></div>
<p class="em2">
	明程汝繼撰汝繼字志初朱之蕃序又稱其字曰敬承蓋有二字也婺源人萬曆辛丑進士官至袁州府知府是書前有自述凡例云以朱子本義爲宗故名曰宗義然亦往往與朱子異朱之蕃序稱萬曆辛卯遇汝繼於天界禪林方以易學應制舉又稱比擢南曹乃得乘其政暇羅列諸家之說不泥古不執今句櫛字比必求其可安於吾心以契諸人心之所共安而後錄之蓋其初本從舉業而入後乃以意推求稍參別見非能原原本本究易學之根柢者故終不出講章門徑云
</p>
<div class="section" id="title-31"><h2>
	周易象義十卷<span class="jiazhu">江蘇巡撫採進本</span>
</h2></div>
<p class="em2">
	明章潢撰潢字本淸南昌人萬曆乙巳以薦授順天府學訓導時年已七十九不能赴官詔用陳獻章例官給月米後至八十二歲終於家明史儒林傳附載鄧元錫傳末是書主於言象故引張行成說以駁晁公武主理之論大抵以漢上易傳爲椎輪雜引虞翻荀爽九家易及李鼎祚鄭汝諧林栗項安世馮椅徐大爲呂樸卿諸家而參以己意其取象之例甚多約其大旨不出本體互體伏體三者雖多本古法而推衍頗爲繁碎未能一一盡得經義也
</p>
<div class="section" id="title-32"><h2>
	易經會通十二卷<span class="jiazhu">浙江巡撫採進本</span>
</h2></div>
<p class="em2">
	明王邦柱江柟同撰邦柱字砥之萬曆丙午舉人柟字楚餘皆休寧人其所徵引至一百七十餘家然大旨本爲舉業而設故皆隨文衍義罕所發明其所標舉有全彖合旨有六爻合旨有二卦合旨有繫辭合旨亦皆不出講章窠臼至於卷首列取象之義分正體互體變體複體積體移體半體似體反體伏體對體諸例自謂偶有巧合者錄其一二實則隨意立名徒生轇轕而已
</p>
<div class="section" id="title-33"><h2>
	易芥八卷<span class="jiazhu">浙江吳玉墀家藏本</span>
</h2></div>
<p class="em2">
	明陸振奇撰振奇字庸成仁和人萬曆丙午舉人是書經義考作十卷與此本不符然所引鄭之惠說稱陸庸成爲諸生時著易芥八卷與此本合則十卷乃字之悞也書中不載經文其訓詁專主義理每卦多論反對之意其論用九謂非六爻皆變與左傳蔡墨所稱乾之坤者顯相乖剌知其不以古義爲宗矣
</p>
<div class="section" id="title-34"><h2>
	易林疑說<span class="jiazhu">無卷數　浙江汪啟淑家藏本</span>
</h2></div>
<p class="em2">
	明楊瞿崍撰瞿崍字稚實晉江人萬曆丁未進士官至江西提學副使先是瞿崍之父著易經蒙筌未就而卒瞿崍承其家學考索諸家有疑即爲之說故名曰疑說其論九疇子目脗合河圖論洛書可以叙疇亦可以畫卦以及橫圖圓圖逆數順數八卦序次五行生尅皆繳繞旁文無關經義明史藝文志作十卷今此本止三冊不分卷數疑就其初成藁本傳寫者也
</p>
<div class="section" id="title-35"><h2>
	易經勺解三卷<span class="jiazhu">浙江汪啟淑家藏本</span>
</h2></div>
<p class="em2">
	明林欲楫撰欲楫字平庵晉江人萬曆丁未進士官至禮部尚書兼掌詹事府事是書乃其子華昌所錄其說專主人事以發明義理爲主不及象數欲楫與楊瞿崍同里同年又同說易而持論各局於一偏豈相激而相反歟然瞿崍似探易之本原實牽合於易之外欲楫似得易之皮毛猶尋求於易之中也
</p>
<div class="section" id="title-36"><h2>
	松蔭堂學易六卷<span class="jiazhu">內府藏本</span>
</h2></div>
<p class="em2">
	明賈必選撰必選字直生上元人萬曆己酉舉人官戶部主事以辯倪嘉慶冤謫外旋陞南京工部郞中其解易以數爲本於河圖洛書之異同先天後天之分别上經下經之反對皆主發明邵子之說
</p>
<div class="section" id="title-37"><h2>
	易畧三卷<span class="jiazhu">兩江總督採進本</span>
</h2></div>
<p class="em2">
	明陸夢龍撰夢龍字君啟會稽人萬曆庚戌進士官至山東按察司副使調陝西進布政司參政分守固原以奮擊土寇戰殁贈太僕寺卿事迹附見明史張問達傳是書隨筆標識不載經文頗融會宋儒之說而參以史事大抵亦推尋文句之學惟不取河圖洛書之說則頗有卓見
</p>
<div class="section" id="title-38"><h2>
	易臆三卷<span class="jiazhu">浙江鮑士恭家藏本</span>
</h2></div>
<p class="em2">
	明鄭圭撰圭字孔肩錢塘人是書成於萬曆庚戌前二卷以六十四卦各爲一論後一卷則於繫辭諸傳中標舉字義發明之如論乾卦閑邪存誠云心者人中龍也其剛明不息渾然乾也着一物焉則不化着一念焉則不神所自邪也邪識愈多邪行愈妙而赤子之心愈失人道息矣又云天運不已以其無着天體無着以其純乾論屯卦云侯爲國主心爲人主心有主心境自開朗世界有主世界自開朗論蒙卦云屯者混沌之世宜治也蒙者混沌之心可敎也論離卦云坎陽內心學也離陽外治道也論繫辭洗心藏密云易有太極聖有心極其言皆近於二氏觀其論精變神一條引楊簡心之精神謂之聖則源出慈湖槩可見矣其他亦多涉明季時事如論師卦謂汲長孺與公孫弘其忠佞相去天淵然汲恃忠不能善道故不相世路通塞雖得之有命亦求之有道論否泰二卦云非中行之臣不能包容小人包容小人不得如何消得小人論大過卦謂過而不過者郭林宗陳仲弓以過濟過者梁伯鸞徐孺子論遯卦云舜禹與四凶雜處堯朝曾不見一毫同異之迹故所謂肥遯者舜禹是也持論皆不純粹大抵有爲言之非經之本旨也
</p>
<div class="section" id="title-39"><h2>
	重訂易學說海八卷<span class="jiazhu">福建巡撫採進本</span>
</h2></div>
<p class="em2">
	明郭宗磐撰宗磐號鵬海晉江人是書成於萬曆辛亥用注疏本順文推衍專主義理不及象數大抵以本義爲宗而雜採諸家講義貫以己說於本義亦時有辨證然不多見也其曰重訂者蓋此書先經付梓後覺其未善復自加釐正云
</p>
<div class="section" id="title-40"><h2>
	周易易簡編<span class="jiazhu">無卷數　江蘇巡撫採進本</span>
</h2></div>
<p class="em2">
	明陸起龍撰起龍字雲從上海人萬曆壬子舉人官永寧縣知縣是書自序謂採漢唐宋以來註疏曁家藏未刻本多至充棟筆之成帙猶病其賾而雜遂歸根易簡融會精理彚而成編又謂其學淵源所出在屠隆與歸有光有光篤志宋儒隆則希蹤兩晉二家學問分道揚鑣書中義理切實之處當由宗法於歸詞旨輕雋之處當由漸染於屠矣
</p>
<div class="section" id="title-41"><h2>
	易學殘本十二卷<span class="jiazhu">浙江巡撫採進本</span>
</h2></div>
<p class="em2">
	明卓爾康撰爾康字去病仁和人萬曆壬子舉人官至工部屯田司郞中謫常州府檢校後終於兩淮鹽運通判據明史藝文志載爾康易學五十卷此本僅存圖一卷圖說六卷及說卦傳二卷序卦傳二卷雜卦傳一卷每卷首但有卷之二字而空其數蓋刋刻未竟之本也其大旨附會河洛推演奇偶紛紜轇轕展卷如曆家之數表所謂聖人因象示敎之本旨渺不知其所在以此爲作易之奧則老算博士人人皆妙契先天矣其首列爲起數之根者有古河圖古洛書陳希夷龍圖别傳古河圖今河圖古洛書今洛書豈龍馬所負一圖而有此四本神龜所呈一書而有此兩本耶抑後人以意造作也爲書如是其完也不足貴其闕也亦不足惜矣
</p>
<div class="section" id="title-42"><h2>
	易窺<span class="jiazhu">無卷數　浙江汪啟淑家藏本</span>
</h2></div>
<p class="em2">
	明程玉潤撰玉潤字鉉吉常熟人萬曆癸丑進士據經義考所引倪長玗語知其嘗官部郞始末則未能詳也然經義考但載程玉潤周易演旨六十五卷而無易窺之名又此書僅有十冊不分卷數亦與六十五卷不合惟所解止上下經與程子易傳同其大意在申暢程傳凡傳義與朱子本義異同者多調停其說與倪長玗所稱取正叔先生傳而增益之者宗旨相符或原名易窺後改演旨此猶其初藁後以一卦爲一卷併總論爲六十五卷此藁則尚未分卷歟今未見演旨其爲一爲二莫之考矣
</p>
<div class="section" id="title-43"><h2>
	易學管見<span class="jiazhu">無卷數　浙江吳玉墀家藏本</span>
</h2></div>
<p class="em2">
	明洪啟初撰啟初字爾還南安人萬曆癸丑進士官兵部主事是書用注疏本大抵訓詁之恒言至於繫辭說卦每章之首皆標首句爲章名亦非古式也
</p>
<div class="section" id="title-44"><h2>
	易學五卷<span class="jiazhu">浙江巡撫採進本</span>
</h2></div>
<p class="em2">
	明吳極撰極字元無漢陽人萬曆丙辰進士嘗官知縣而其所官之地則不可考是編首有天啟丙寅自序謂初好讀易即尋究萬廷言易原一卷恍然有得迨三仕南中官邸多暇日以樂玩爲業研證旣久繙搜亦侈其不甚異意者於程子易傳外獨楊簡之己易蘇軾之易解焦竑之易筌鄒德漙之易會以故編中多採四家之書云
</p>
<div class="section" id="title-45"><h2>
	周易揆十二卷<span class="jiazhu">浙江巡撫採進本</span>
</h2></div>
<p class="em2">
	明錢士升撰士升字抑之嘉善人萬曆丙辰進士第一官至文淵閣大學士事迹附見明史錢龍錫傳是書用注䟽本雜採前人之說斷以己意許譽卿序云邵子揆諸氣程子揆諸理朱子揆諸象此書自屯以下於每卦前設互卦後設對卦舉氣與理象而兼融之此揆之所以名也在明人易解中持擇尚爲詳審特溺於河洛反對之說體例糾紛未能盡除錮習耳
</p>
<div class="section" id="title-46"><h2>
	周易時論合編二十三卷<span class="jiazhu">安徽巡撫採進本</span>
</h2></div>
<p class="em2">
	明方孔炤撰孔炤字潛夫號仁植桐城人萬曆丙辰進士官至右僉都御史巡撫湖廣爲楊嗣昌劾罷逮治謫戍久之釋歸崇禎末起故官屯田山東河北兼理軍務事迹附見明史鄭崇儉傳是書即其罷官後所著凡圖象幾表八卷上下經繫辭說卦序卦雜卦十五卷其立說以時爲主故名時論蓋孔炤初筮仕即攖璫禍及膺封疆之任值時事孔棘又遭齮齕有所憂患而發於言類多證据史事感慨激烈其講象數窮極幽渺與當時黃道周董說諸家相近孔炤自著凡例稱少侍先廷尉教以三陳九卦案孔炤父大鎭字君靜萬曆己丑進士官大理寺少卿著有易意四卷載朱彝尊經義考則易固其家學也是編刋於順治庚子前有李世洽序經義考作十五卷或朱彝尊所見之本無圖象幾表歟
</p>
<div class="section" id="title-47"><h2>
	易就六卷<span class="jiazhu">兩淮鹽政採進本</span>
</h2></div>
<p class="em2">
	明徐世淳撰世淳字中明嘉興人萬曆戊午舉人官至隨州知州張獻忠之亂城破巷戰死贈太僕寺卿事迹具明史忠義傳是書前有張溥序比之王弼胡瑗王安石三家而序多微詞頗寓不滿之意光時亨序則稱易當從自己性徹入不可依傍先儒蓋世淳命意如此故其書似儒家之語錄又似禪家之機鋒非說經之正軌也
</p>
<div class="section" id="title-48"><h2>
	伏羲圖贊二卷<span class="jiazhu">浙江巡撫採進本</span>
</h2></div>
<p class="em2">
	明陳第撰第字季立連江人以諸生從軍官至薊鎭遊擊是書上卷於奇偶之數以黑白分陰陽兩儀四象八卦皆規方而爲圓於先儒所傳卦畫方位先後天方圓諸圖一一辨其所失下卷爲圖贊二十一末附圖向一篇大抵皆臆造之說不足爲據惟雜卦傳古音考一篇用其所長轉勝於全書如傳文屯見而不失其居蒙雜而著第謂居古讀倨引詩蟋蟀無已太康職思其居好樂無荒良士瞿瞿漢韋玄成戒子孫詩昔我之墜畏不此居今我度兹戚戚其懼爲證考周禮春官凡以神仕者掌三辰灋以猶鬼神示之居鄭注居謂坐也故春官釋文居紀慮反則與踞通前漢趙禹傳爲人亷倨亦通作居郅都傳丞相條侯至貴居則居與倨通與第說皆足以相合知其考辨之確而惜非大旨之所存如移以附所作古音考則庶幾矣
</p>
<div class="section" id="title-49"><h2>
	風姬易遡五卷<span class="jiazhu">江南巡撫採進本</span>
</h2></div>
<p class="em2">
	明王宣撰宣字紀卿一字虛舟金溪人其書止上下經卦爻辭前有自序曰風伏羲姓遡風者溯卦姬文周姓溯姬者溯彖爻獨不遡孔者余觀象家非舉業家也如其所言則孔子十翼竟爲舉業而作歟此因四聖人各自有易之說而報讐流爲行刼者也所言多主於象亦破碎支離不盡合於經義
</p>
<div class="section" id="title-50"><h2>
	周易古本一卷<span class="jiazhu">浙江鮑士㳟家藏本</span>
</h2></div>
<p class="em2">
	明華兆登編兆登無錫人是書成於萬曆中分文王卦辭上下周公爻辭上下爲四篇以孔子象傳彖傳爻傳文言繫辭說卦序卦雜卦爲八篇以合十二篇之數其所謂象傳即今大象爻傳即今小象也附古本辨一篇記疑六條皆自述更定編次之意按周易十二篇見於漢書藝文志其十二篇之次第不可知顔師古註曰上下經及十翼故十二篇孔頴達周易正義曰十翼謂上彖下彖上象下象上繫下繫文言說卦序卦雜卦自宋以來復古易者甚多皆各有更定彼此互異然未有以卦辭爻辭分篇者兆登據馬融陸績之說以爲爻辭周公作故應與文王異卷究爲單詞孤證經傳别無明文且孔子明言二篇之策今以上下經爲四篇亦無證據至六爻有爻畫見於吳仁傑之費氏古易朱子已譏其重複今用爻畫而刪初九初六之文則孔子傳內稱九六者何所自昉豈孔子所見尚非古本乎名爲復古實則臆說而已矣
</p>
<div class="section" id="title-51"><h2>
	易經增註十卷<span class="jiazhu">直隸總督採進本</span>
</h2></div>
<p class="em2">
	明張鏡心撰鏡心字用晦磁州人天啓壬戌進士官至兵部尚書是編用註䟽之本隨文闡發多釋義理無弔詭之詞亦無深微之論說易家之墨守宋儒者也
</p>
<div class="section" id="title-52"><h2>
	繫辭十篇書十卷<span class="jiazhu">江蘇巡撫採進本</span>
</h2></div>
<p class="em2">
	明陳仁錫撰仁錫字明卿長洲人天啓壬戌進士第三官至南京國子監祭酒事迹具明史文苑傳此編以十篇爲名今核其數曰翼易書曰太極書曰河洛書曰羲易書曰文易書曰文序曰孔易書曰蓍占書曰卦爻書僅見九名其首冠以繫辭說不入目錄文易書下附以羲文合論而翼易書分上下不知以何一篇足爲十也其書立名詭異至其所說則不過掇拾舊文編綴成帙而已
</p>
<div class="section" id="title-53"><h2>
	易經頌十二卷<span class="jiazhu">副都御史黄登賢家藏本</span>
</h2></div>
<p class="em2">
	明陳仁錫撰是書多剖析字句以發揮意義亦間與本義異同大抵據文臆斷之處多而研究古訓之處少蓋仁錫文士於經學本非專門也
</p>
<div class="section" id="title-54"><h2>
	易思圖解<span class="jiazhu">無卷數　江西巡撫採進本</span>
</h2></div>
<p class="em2">
	明劉日曦撰日曦字仲升彭澤人天啓壬戌進士是書以邵子大橫大圓二圖爲先天橫排圓排爲大成其小橫爲太極陰陽卦序小圓爲先天小成文王卦位爲後天小成漢儒卦氣圖加以四正之卦爲後天大成雜卦之次則爲孔子序卦與文王序卦一例後附以河圖洛書及周子太極圖邵子皇極經世陰陽剛柔四象圖與一元消長數各爲之說大抵支離曼衍其序卦雜卦二圖非方非圓又不知其何所受也
</p>
<div class="section" id="title-55"><h2>
	易傭十四卷<span class="jiazhu">兩江總督採進本</span>
</h2></div>
<p class="em2">
	明文安之撰安之字鐵庵夷陵人天啟壬戌進士官至國子監祭酒朱由榔僭號粤西以爲大學士告歸尋卒事迹具明史本傳是書乃其官南京司業時所刋首列諸儒著述次以伏羲卦位明易之數以文王卦位明易之氣又以先後天之圖一上一下反覆合之以明對待流行之體大槩本來知德之說然其詮釋經文又多主義理不本諸圖以立論往往求高而涉於空虛求深而病於穿鑿不能盡歸醇正也
</p>
<div class="section" id="title-56"><h2>
	易史象解二卷<span class="jiazhu">江蘇巡撫採進本</span>
</h2></div>
<p class="em2">
	明林允昌撰允昌字爲磐號素庵晉江人天啟壬戌進士官至吏部郞中案朱彝尊經義考載允昌周易耨義六卷稱莆田有金石社允昌集子弟月三會自崇禎庚辰四月至十一月凡二十二會門人張拱辰何承都等輯而成編因允昌以請學爲圃名齋故曰耨義此書書名卷數皆不符當各自一書彝尊失載也其說取易象大義各摭史事以配之每一卦爲一解自序爲本程傳朱義誠齋紫溪諸說而參以己見然牽合附會處頗多所謂必求其人以實之則鑿矣
</p>
<div class="section" id="title-57"><h2>
	周易纂六卷<span class="jiazhu">浙江巡撫採進本</span>
</h2></div>
<p class="em2">
	明朱之俊撰之俊字滄起汾陽人天啟壬戌進士官至翰林院侍講是編用注疏本彚先儒舊說融以己意兼主義理象數亦采來注錯綜之例詞旨頗爲淺顯而隨文敷衍者多
</p>
<div class="section" id="title-58"><h2>
	易學統此集二十卷<span class="jiazhu">兩江總督採進本</span>
</h2></div>
<p class="em2">
	明孫維明撰其子越續成之維明字克晟江寧人前有天啟四年維明自序其書多取宋元以來諸說不甚考究古義每節之下皆敷衍語氣如坊刻講章之式越所補入各條及引述其父之言皆別爲標識亦無奧旨
</p>
<div class="section" id="title-59"><h2>
	易經小傳二十卷<span class="jiazhu">浙江吳玉墀家藏本</span>
</h2></div>
<p class="em2">
	明鄭友元撰卷前有自序自稱其號曰澹山不著歲月明史畢自嚴傳稱時有詔縣令行取者先核其錢穀華縣知縣鄭友元已入爲御史先任靑浦逋金花銀二千九百帝以詰戶部尚書畢自嚴自嚴飾詞辨遂下自嚴獄遣使逮友元又湖廣通志鄭友元字元章京山人天啟乙丑進士官御史當即其人也其書於乾卦經文卦詞下即接彖傳而分文言之釋彖者附之次大象次爻詞下接小象而分文言之釋爻詞者附之未免汨亂古經其以爻詞爲文王作亦與先儒之論不合也
</p>
<div class="section" id="title-60"><h2>
	周易爻物當名二卷<span class="jiazhu">兩淮馬裕家藏本</span>
</h2></div>
<p class="em2">
	明黎遂球撰遂球字美周番禺人天啟丁卯舉人從朱由榔起兵後守贛州城破巷戰死其書惟載三百八十四爻以互變推求其象然互體變卦雖古法而遂球所推則自出新意往往支離蔓衍附會成文不必盡當名辨物之本旨也
</p>
<div class="section" id="title-61"><h2>
	廣易筌四卷<span class="jiazhu">浙江巡撫採進本</span>
</h2></div>
<p class="em2">
	明沈瑞鍾撰瑞鍾字德培平湖人自序言先嘗爲易意筌十九年後復爲廣易筌而書中又有稱家先生古筌者則述其父之說其間經文次序用注疏本惟乾卦分節解之自坤以下每卦爲一說繫辭以後每章爲一說多主人事不取象數之學凡上經下經繫辭傳上下各爲一卷而說卦雜卦乃附諸下繫之後朱彝尊經義考作易廣筌二卷與此不合殆僅見上下經耶自宋李光楊萬里以來多以史事證易義瑞鍾是書蓋亦是意然逐卦逐爻務求比例牽强旣所不免且於當代時事槩行闌入尤爲駁雜造語遣詞亦多涉明季纎佻之習蓋沿李氏楊氏之餘波而失之泛濫者也
</p>
<div class="section" id="title-62"><h2>
	周易獨坐談五卷<span class="jiazhu">兩淮馬裕家藏本</span>
</h2></div>
<p class="em2">
	明洪化昭撰化昭自號日北居士新都人經義考列之馬元調前則啟禎間人也是書明史藝文志著錄然無卷數今本五卷不知何人所分其說以說卦序卦雜卦三傳皆爲漢儒所增入故置而不言惟說上下經繫辭然雜引古事語皆粗鄙如周公作歌招夷齊夷齊答歌之類雜以俳諧殊乖說經之體至謂文王八卦退乾於西北者乃因岐在西北意在以天自處尤穿鑿矣其自述乃曰日北居士談易每一卦六爻合成一片不知者以爲迂而非迂也發揮文王周公心事不知者以爲鑿而非鑿也謂之獨坐談聊以自娛而不可以語人也何其果於自信歟
</p>
<div class="section" id="title-63"><h2>
	雪園易義四卷圖說一卷<span class="jiazhu">浙江巡撫採進本</span>
</h2></div>
<p class="em2">
	明李奇玉撰奇玉字元美嘉善人崇禎戊辰進士官至汝寧府知府是編惟解六十四卦議論縱橫而詞勝於理前列增補四易圖說參訂圖說變化圖對待流行圖生生豎圖卦變圖納甲圖說皆推衍先天之學其因雲林傅氏之說以先天爲歸藏後天爲連山又岀邵氏本論之外矣
</p>
<div class="section" id="title-64"><h2>
	易疏五卷<span class="jiazhu">浙江吳玉墀家藏本</span>
</h2></div>
<p class="em2">
	明黃端伯撰端伯字元公江西新城人崇禎戊辰進士除寧波府推官福王時官禮部儀制司郎中南京破死難事迹附見明史高倬傳乾隆乙未賜諡忠節其書專主京房易傳卷首所列諸圖皆以發明京氏卦變之義旁及陰符乾鑿度握奇遁甲等書其說頗近荒渺又先天圖震巽互易後天圖乾艮互易亦從來所未有也
</p>
<div class="section" id="title-65"><h2>
	苑洛易學疏四卷<span class="jiazhu">浙江巡撫採進本</span>
</h2></div>
<p class="em2">
	明周一敬撰一敬衢州人崇禎戊辰進士官至監察御史初韓邦奇作啟蒙意見五卷推闡河洛之義與卜筮之法一敬因而疏之自萬曆甲寅至崇禎壬午凡二十九年乃成於原書次序稍爲易置亦頗有刪削自序謂韓子以開明初學爲心故疏從其詳此書以溯源明理竊附前人故多遺末而尋本云
</p>
<div class="section" id="title-66"><h2>
	易鼎三然<span class="jiazhu">無卷數　江蘇周厚堉家藏本</span>
</h2></div>
<p class="em2">
	明朱天麟撰天麟字震靑吳江人寄籍崑山崇禎戊辰進士由兵部主事改授編修後桂王由榔僭號以天麟爲大學士卒於廣西是書成於崇禎庚午以讀易譬之食味遡周易之旨者曰庖然發歸藏之義者曰潄然闡連山首艮之蘊者曰飶然已爲怪異其子目有混沌譜中化逵氣穴孫孫等三十六名無一非弔詭之詞於經義絲毫無當也
</p>
<div class="section" id="title-67"><h2>
	周易廣義四卷<span class="jiazhu">浙江鄭大節家藏本</span>
</h2></div>
<p class="em2">
	明鄭敷敎撰敷敎字汝敬吳縣人崇禎庚午舉人是編用注疏本以程傳朱義爲主而推廣其說故名廣義凡諸儒之說與程朱合者收之稍有不合者則去之朱彝尊經義考載敷教易經圖考十二卷而不載是書殆偶未見歟
</p>
<div class="section" id="title-68"><h2>
	尺木堂學易誌三卷<span class="jiazhu">山東廵撫採進本</span>
</h2></div>
<p class="em2">
	明馬權奇撰權奇字巽倩會稽人崇禎辛未進士官兵部主事王亹序稱權奇才高召忌甫閱仕版在繫者數月縶維邸舍者三年後事白歸里因成是編其說皆詮釋大旨不規規於訓詁間引莊子文中子諸說旁及經史禪乘以證之蓋憂患之餘借抒憤懣固不以說經論矣
</p>
<div class="section" id="title-69"><h2>
	十願齋易說一卷霞舟易箋一卷<span class="jiazhu">浙江鄭大節家藏本</span>
</h2></div>
<p class="em2">
	明吳鍾巒撰鍾巒字巒稚武進人崇禎甲戌進士官桂林府推官魯王監國以爲禮部尚書後自焚死乾隆乙未賜諡忠烈是編每卦摘箋數語止有上經三十卦而無下經似非足本朱彝尊經義考惟載鍾巒周易卦說不著卷數註曰未見而無此書名江南通志儒林傳所載亦同殆輾轉傳聞相沿而誤歟此本前有小引題曰霞舟易箋又題曰十願齋全集以易說爲卷一易箋爲卷二蓋編入文集之中如李石方舟集例今僅存此兩卷耳
</p>
<div class="section" id="title-70"><h2>
	易經說意七卷<span class="jiazhu">浙江吳玉墀家藏本</span>
</h2></div>
<p class="em2">
	明陳際泰撰際泰字大士臨川人崇禎甲戌進士官行人司行人明史文苑傳附見艾南英傳中際泰本以時文名故其說經亦即用時文之法中間或有竟作兩比者自有訓詁以來一二千年無此體例也
</p>
<div class="section" id="title-71"><h2>
	周易翼簡捷解十六卷附羣經輔易說一卷<span class="jiazhu">浙江廵撫採進本</span>
</h2></div>
<p class="em2">
	明陳際泰撰是編謂河圖洛書體用相爲附麗表裏經緯悉師羲易首卷載古今諸圖中十六卷爲捷解末卷又爲圖說二十四條拾遺九條散漫支離未得要領附載羣經輔易說一卷僅十四頁大旨謂大學中庸春秋諸書皆所以明易而西方之教獨與之背蓋明末心學橫流大抵以狂禪解易故爲此論以救之所見特爲篤實其八比高岀一時亦由其根柢之正也
</p>
<div class="section" id="title-72"><h2>
	易辰九卷<span class="jiazhu">江西巡撫採進本</span>
</h2></div>
<p class="em2">
	明賀登選撰登選號澹餘鄱陽人崇禎甲戌進士官至監察御史是書以三百八十四爻取象之義雜引史事以證經蓋仿誠齋易傳之例而深切則不及之其以乾初爻爲象人心乾四爻爲象太子之類亦頗穿鑿自序謂易無象而三百八十四爻其象辰無象而三百六十度其象故以辰名其書焉
</p>
<div class="section" id="title-73"><h2>
	易序圖說二卷<span class="jiazhu">浙江巡撫採進本</span>
</h2></div>
<p class="em2">
	明秦鏞撰鏞字大音無錫人崇禎丁丑進士官淸江縣知縣是書以序卦言義理而不及象數因合先後天而求之上經分五節象陽下經分四節象陰每節中又一一分析而引雜卦及彖爻象辭以爲之解案序卦雜卦先儒多疑非孔子之書故言易諸家往往粗陳梗槩至元蕭漢中讀易考原述分卦序卦之義始詳爲發明是書較漢中所言推闡加密而穿鑿附會亦以過密而生蓋此類皆易之末義必求其說亦皆有理之可通然謂四聖本旨在是則殊不然也
</p>
<div class="section" id="title-74"><h2>
	讀易畧記<span class="jiazhu">無卷數　浙江鄭大節家藏本</span>
</h2></div>
<p class="em2">
	明朱朝瑛撰朝瑛字美之號康流又號罍菴海寧人崇禎庚辰進士官旌德縣知縣其易學出于黃道周此書亦間引道周之語然持論與道周又異其言象數不主邵子之說又別爲先天後天之圖取一索再索之序爲先天取對卦化氣爲後天殊爲創見抄本不分卷數朱彝尊經義考作一卷然細字至二百五十一頁必非一卷疑彝尊所見或不完之本耶
</p>
<div class="section" id="title-75"><h2>
	讀易隅通二卷<span class="jiazhu">浙江巡撫採進本</span>
</h2></div>
<p class="em2">
	明來集之撰集之字元成蕭山人崇禎庚辰進士官安慶府推官是書多觸類旁推以求其融贯自序言一隅之通故謂之隅通其論四時五行多本之皇極經世書又謂後天卦圖爲周家全象龍亢上應天星皆不免於穿鑿
</p>
<div class="section" id="title-76"><h2>
	卦義一得<span class="jiazhu">無卷數　浙江巡撫採進本</span>
</h2></div>
<p class="em2">
	明來集之撰是編於每卦約舉大義所發明不過數語故名一得其中頗有精澈之語然支離處亦復不少如釋訟謂天開於子水歸於壑見其始而不見其終此天水訟之可以謀始而不可以成終也釋師謂五行之用莫大於水土有衆多之義而五行之用土又尅水有勝負之義且土在上者爲高水在下者爲深即兵法之右背山林前阻水澤也亦未免失之纎巧矣
</p>
<div class="section" id="title-77"><h2>
	易圖親見一卷<span class="jiazhu">浙江巡撫採進本</span>
</h2></div>
<p class="em2">
	明來集之撰此書取序卦雜卦以及三陳九德先天後天之義爲圖四十有五而各爲之說用力雖勤然究不免於牽强湊合至上繫所引中孚等七爻亦爲之圖而下繫所引十二爻即不能爲說亦可見其出於臆度而非本自然矣
</p>
<div class="section" id="title-78"><h2>
	讀易緖言二卷<span class="jiazhu">浙江巡撫採進本</span>
</h2></div>
<p class="em2">
	明錢棻撰棻字仲芳嘉善人崇禎壬午舉人文淵閣大學士士升子也士升嘗作易揆棻作是編復推衍其未盡之意故曰緒言首以八宮各統八卦爲說八篇次於六十四卦卦爲一說次爲繫傳箋畧附以圖書說先後天說上下篇說觀象說觀變說錯綜互代說反對說大小象彖爻詞說六爻主輔說順逆說大旨兼取象數以推求易理其間牽强附會多不能免又如以師出以律爲律呂之律包羞爲小人羞惡之良心觀我生爲長養之生亦未免好求新異至於君子小人陰陽消長之際多有感於明末門戶分爭之禍借以發洩其不平亦不必與經義盡相比附也
</p>
<div class="section" id="title-79"><h2>
	易憲四卷<span class="jiazhu">編修勵守謙家藏本</span>
</h2></div>
<p class="em2">
	明沈泓撰泓字臨秋華亭人崇禎癸未進士官刑部主事是編隨文詮意不載本義原文而全書宗旨一一與本義合在舉業家則可謂之簡而有要矣
</p>
<div class="section" id="title-80"><h2>
	說易十二卷<span class="jiazhu">直隸總督採進本</span>
</h2></div>
<p class="em2">
	明喬中和撰中和字還一內邱人崇禎中由拔貢生官至太原府通判是書首列圖說次卦象次彖傳次爻象次文言次繫辭次說卦次序卦次雜卦次附錄其分卷前後與古今本皆不合頗近臆斷第二卷先列卦象以孔子之易移於文周之前尤乖次序按朱彝尊經義考載中和易林補四卷又名大易通變今此書名說易板心又標躋新堂集疑即從文集中析出單行而其卷數不止四卷則易林補又當在此書之外也
</p>
<div class="section" id="title-81"><h2>
	桂林點易丹十六卷<span class="jiazhu">兩江總督採進本</span>
</h2></div>
<p class="em2">
	明顧懋樊撰懋樊字霖調仁和人其自題桂林者乃舉所居之地而言也崇禎中副榜貢生是書前有其父七寳山解易影數則并諸儒姓氏考一卷所臚列自周至明幾數百家而頗多前後失次蓋以摭錄示富未必悉覩原書其所訓解大都順文敷衍不出講章門徑經義考引張雲章之說斥其以聖經比之道家爐火亦特据其書名而言實則無一字涉丹經也
</p>
<div class="section" id="title-82"><h2>
	周易說統十二卷<span class="jiazhu">浙江巡撫採進本</span>
</h2></div>
<p class="em2">
	明張振淵撰振淵字彦陵仁和人是編大旨宗程朱傳義凡諸儒說理可互證者亦旁採並存標爲四例其與本義相左而理有闡發者曰附異其互有異同與傳義相發明者曰附參其出自獨見者曰附別其可以觸類旁通者曰附餘凡所援引各標姓氏間或附以己意則以彦陵氏別之
</p>
<div class="section" id="title-83"><h2>
	周易去疑十一卷<span class="jiazhu">兩江總督採進本</span>
</h2></div>
<p class="em2">
	明舒弘諤撰弘諤字士一旌德人老於授徒故抄撮講章纂而成帙以便課誦其舉例有五曰演派曰闡旨曰互參曰摹象曰註字初梓於池氏後板燬於火蔣時機又重刊之而改其體例卷首又題蔣先庚增補標目雜糅不可究詰大抵書賈射利之本也
</p>
<div class="section" id="title-84"><h2>
	四易通義六卷<span class="jiazhu">內府藏本</span>
</h2></div>
<p class="em2">
	明程觀生撰觀生字仲孚歙縣人流寓嘉興崇禎中知天下將亂即棄去諸生以相地之術自給朱彝尊靜志居詩話載其事迹頗詳然經義考惟載其易內三圖註三卷註曰已佚而不及此編蓋遺書散失此編幸而僅存久乃復出彝尊未及見也其意以說易者多以我解易而不能以易解易故其義轉爲傳疏所淆因作是編首列橫圖方圖圓圖合參要旨次卦象爻定詞微旨而於每卦毎爻下各系錯綜互變所在以貫通之其大旨主於明人事自序謂時當大亂非藉四聖之力不足以救故每發一義以舉今之非而折衷於易理之是類多隱切明季時勢立言至釋晉之上九乃極稱封建爲良法且言天地一日不改此法終不可易則立論未免迂濶矣
</p>
<div class="section" id="title-85"><h2>
	易發八卷<span class="jiazhu">編修王汝嘉家藏本</span>
</h2></div>
<p class="em2">
	明董說撰說字雨若湖州人黃道周之弟子也後爲沙門名南潛其論易專主數學兼取焦京陳劭之法參互爲一而推闡以己意其根柢則黃氏三易洞璣也其研索具有苦心而究不免失之雜如飛龍訓一篇歷引堯禹周孔謂皆以飛龍治萬世而復舉圓覺道德二經以爲釋迦老子亦然未免援儒入墨又黃鸝河洛徵謂黃鸝一聲即河洛之全機大用杏葉飛龍表謂黃鍾之律爲杏葉之正位其說皆近於怪誕極其博辨之才洸漾自喜則可矣謂易之精奥在是則殊不然也
</p>
<div class="section" id="title-86"><h2>
	周易時義注<span class="jiazhu">無卷數　浙江巡撫採進本</span>
</h2></div>
<p class="em2">
	明章佐聖撰佐聖字右臣歙縣人其書依經訓解而以卦圖一卷附於後大旨主於言理而徵引蕪雜頗乏持擇書成於崇禎甲申正月前有自序謂以明經獲雋而烽火交訌行路艱阻因坐卧小樓自爲箋註大都自憂患中來蓋有託而爲之故其言頗譏切時事云
</p>
<div class="section" id="title-87"><h2>
	易參五卷<span class="jiazhu">浙江巡撫採進本</span>
</h2></div>
<p class="em2">
	明錢彭曾撰彭曾號覺龕錢塘人是書用注疏本而不載經文但標每節之目首爲圖說其方圓黑白雖皆易外之枝節而自宋以來猶有所受又旁及曆法推步奇門九宮干支納音雖不得漢儒之本法而其說猶有所傳又廣而推及五獄地形禹貢水道堪輿律呂井田兵法道家佛家選擇六壬殊泛濫龎雜無所紀極然則五臟六腑亦配陰陽將曰易爲醫作方罫圓棊亦合奇偶將曰易爲奕作乎至所詮解則與圖渺不相關仍不過摘句尋章循文推演間或自出新意又往往乖舛如謂乾爲四月之卦猶未分龍雨未時行故曰潛龍坤之履霜堅冰乃指忠臣孝子而言其初發一念爲履霜歷久不變爲堅冰自有易以來無此說也
</p>
<div class="section" id="title-88"><h2>
	易旨一覽四卷<span class="jiazhu">江蘇周厚堉家藏本</span>
</h2></div>
<p class="em2">
	明蔣時雍撰時雍字繩武江都人其書訓詁字句乃村塾課蒙之本
</p>
<div class="section" id="title-89"><h2>
	周易辨正一卷<span class="jiazhu">浙江巡撫採進本</span>
</h2></div>
<p class="em2">
	明喻國人撰國人字春山彬州人其書大旨謂先儒多是非倒置以十爲圖九爲書因作辨十九章以九爲圖配天以十爲書配地且及河圖主生洛書主尅之理蓋仍袓劉牧之舊說第十七辨言古人左圖右書左陽也故左字五畫右陰也故右字六畫殊爲悠謬書中率皆類此其凡例乃云秦漢諸儒昧其則者千餘年宋元諸儒枉其則者五百年國人辨正四聖知必冥慰何其誕也
</p>
<div class="section" id="title-90"><h2>
	河洛定義贊一卷<span class="jiazhu">浙江巡撫採進本</span>
</h2></div>
<p class="em2">
	明喻國人撰其說以伏羲則河圖畫乾坎艮震四卦則洛書畫巽離坤兌四卦由河圖四卦得訟遯十六陽卦由洛書四卦得家人中孚十六陰卦合河圖迭爲上下而得否姤履泰三十二陰陽配合之卦且以揲蓍之數不惟康節茫然即一行亦屬妄附自以河洛之議至此書而始定書成且祭河洛之神及天地四聖爲文以告其敢爲大言至此殆有狂疾歟
</p>
<div class="section" id="title-91"><h2>
	全易十有八變成卦定議一卷<span class="jiazhu">浙江巡撫採進本</span>
</h2></div>
<p class="em2">
	明喻國人撰大旨謂數九則滿滿則損數六則謙謙則益故大易總不外乾九損三變爲坤六坤六益三變爲乾九或乾九坤六爻相損益十有八變成卦而已
</p>
<div class="section" id="title-92"><h2>
	周易對卦數變合參一卷<span class="jiazhu">浙江巡撫採進本</span>
</h2></div>
<p class="em2">
	明喻國人撰謂朱子不知易中十年三年七日八月之旨及訟九二三百戶之數國人乃於反對兩卦得之合屯蒙二卦以屯下蒙上謂屯二爻爲一年逆數之至蒙五爻歷十爻爲十年合需訟二卦以需下訟上謂訟二畫九即九十戶訟初畫六即六十戶需上畫六即六十戶五畫九即九十戶合之得三百戶以爲此意數千年不明眞穿鑿附會之說也
</p>
<div class="section" id="title-93"><h2>
	河洛眞傳一卷<span class="jiazhu">浙江巡撫採進本</span>
</h2></div>
<p class="em2">
	明喻國人撰其說謂天地十二會眞數不出五十五惜陳邵俱未發明因演天地五十五數圖卷末復附以河洛眞傅說數頁辨蓍短龜長之說謂記云假爾泰龜有常假爾泰筮有常原龜筮並重朱子妄更祝詞故重視泰筮然所引證据仍不過廣輿記本草圖經諸書而已
</p>
<div class="section" id="title-94"><h2>
	周易生生眞傳一卷<span class="jiazhu">折江巡撫採進本</span>
</h2></div>
<p class="em2">
	明喻國人撰謂先儒解易爲變易爲交易總不如繋辭生生之謂易五字最確又謂伏羲則河九洛六始畫八卦以木德王也木主仁仁爲生生眞種子每卦六爻推演五行相生之數以配合之
</p>
<div class="section" id="title-95"><h2>
	三易大傳七十二卷<span class="jiazhu">江西巡撫採進本</span>
</h2></div>
<p class="em2">
	明李陳玉撰書分二册一曰先天古易以解圖畫又每篇繋以赞語其最異者以無極太極無極而太極分爲三圖而先天八卦配以英輔九星之名後天八卦配以疏附先後之名支離破碎全無理據一曰後天周易以解經傅雖言象數而皆岀臆說附以易導易鈐易眼諸書其易鈐有云若欲易學了徹直須將一切訓詁辭章盡情剗却即孔文之語亦不過易象一端之論方有入處可謂敢爲大言蓋言圖畫者病於支離破碎談心性者病於杳冥恍惚陳玉兼二家之說而各得二家之極弊眞所謂誤用其心者也
</p>
<div class="section" id="title-96"><h2>
	易經補義四卷<span class="jiazhu">浙江巡撫採進本</span>
</h2></div>
<p class="em2">
	明方芬撰芬字舒林歙縣人其書全列本義於前而以己所發明附贅於末皆標補字以別之所得頗淺
</p>
<div class="section" id="title-97"><h2>
	讀易鏡六卷<span class="jiazhu">兩江總督採進本</span>
</h2></div>
<p class="em2">
	明沈爾嘉撰爾嘉字公亨常熟人是書悉依今本次序每一卦一節列經文於前列講義於後而講義高經文一格全爲繕寫時文之式其說皆循文敷衍别無發揮經文旁加圈點講義上綴評語亦全似時文
</p>
<div class="section" id="title-98"><h2>
	易學古經正義十二卷<span class="jiazhu">湖北巡撫採進本</span>
</h2></div>
<p class="em2">
	明鄒元芝撰元芝字立人竟陵人是書重定周易古本之次序謂孔子十翼與經並尊不得抑之稱傳遂臆爲分別如乾卦以乾元亨利貞五字爲本經之彖割天行健三字爲本經之象而綴以六爻他皆倣此其十翼則倣制藝之體經文反低二格而彖詞小象之詞各冠以彖曰象曰字跳行頂格書之其大象天行健地勢坤諸句因刪之不能成文遂旣以爲本經之文又複見於象詞之內一文兩屬莫定所歸皆有意立異而詭稱復古不知所據何古本也其說經大旨則以羲文之易爲卜筮之書孔子之易爲盡性至命之書故所註皆舍象數而言義理蓋借尊孔子之名以劫伏衆論實則茫無確證徒見其割裂聖經而已
</p>
<div class="section" id="title-99"><h2>
	射易淡詠二卷<span class="jiazhu">江蘇周厚堉家藏本</span>
</h2></div>
<p class="em2">
	不著撰人名氏卷端惟題西農二字前有陳愫索射易書一篇稱其字曰孝若考愫至國朝尚存嘗與邱象隨等共注李賀昌谷集又書中稱張九山靑衣得射易半部於虎邱僧舍乃錄寄尹子求者考明尹伸字子求宜賔人萬曆戊戌進士官至湖廣布政使崇禎甲申張獻忠部賊陷敘州伸殉節死此書旣云寄伸則是時伸尚無恙當爲明末人作矣其說易但解六十四卦毎卦但標象彖及第幾爻字不列經文大抵皆借經發議其言辨博自喜而詞勝於理又喜作似了非了語類禪宗之機鋒殊乏先儒明白淳實之意毎卦之末各系以五言古詩一首以發明一卦之大義蓋即所謂淡詠者自古以來亦無此說經之體例也
</p>
<div class="section" id="title-100"><h2>
	大易衍說<span class="jiazhu">無卷數　安徽巡撫採進本</span>
</h2></div>
<p class="em2">
	不著撰人名氏亦不著時代蓋明人舊抄本也其書乃鄉塾講義隨文敷衍無所發明
</p>
<div class="section" id="title-101"><h2>
	原易二卷<span class="jiazhu">兩江總督採進本</span>
</h2></div>
<p class="em2">
	不著撰人名氏上卷原太極圖書凡十一條下卷原六十四卦皆勦襲舊文別無創獲
</p>
<div class="section" id="title-102"><h2>
	易傳義十二卷<span class="jiazhu">內府藏本</span>
</h2></div>
<p class="em2">
	不著編輯者名氏取程子易傳朱子易本義合爲一書冠以圖說綱領各一篇皆從易經大全中錄出故改朱本之次第以從程本板式字畫頗爲工楷曹寅楝亭書目亦載此書一函蓋明代經厰本也
</p>
<div class="section" id="title-103"><h2>
	易象與知編一卷圖書合解一卷<span class="jiazhu">兩淮馬裕家藏本</span>
</h2></div>
<p class="em2">
	題曰天山道人撰不著名氏不知何許人也其書惟論河圖洛書八卦方位及對待流行之義五行生成之理皆於諸家易解之中鈔合成帙蓋欲講陳邵之學而僅掇拾其糟粕者
</p> 



</div></body></html>