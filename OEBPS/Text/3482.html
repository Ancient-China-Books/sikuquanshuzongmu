<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷六十七·史部二十三（時令類·時令類存目）</title></head><body><div id="text">

<p>
<strong>欽定四庫全書總目卷六十七</strong>
</p>
<div class="section" id="title-0"><h1>
	史部二十三
</h1><hr/></div>
<div class="section" id="title-1"><h2>
	時令類
</h2></div>
<p class="em2">
	堯典首授時舜初受命亦先齊七政後世推步測算重爲專門已别著錄其本天道之宜以立人事之節者則有時令諸書孔子考獻徵文以小正爲尚存夏道然則先王之政兹其大綱歟後世承流遞有撰述大抵農家曰用閭閻風俗爲多與禮經所載小異然民事即王政也淺識者岐視之耳至於選詞章隸故實誇多鬬靡寖失厥初則踵事增華其來有漸不獨時令一家爲然汰除鄙倍採摭典要亦未始非豳風月令之遺矣
</p>
<div class="section" id="title-2"><h2>
	歲時廣記四卷<span class="jiazhu">編修程晉芳家藏本</span>
</h2></div>
<p class="em2">
	宋陳元靚撰元靚不知其里貫自署曰廣寒仙裔而劉純作後序稱爲隱君子其始末亦未詳言莫之考也書前又有知無爲軍巢縣事朱鑑序一篇鑑乃朱子之孫即嘗輯詩傳遺說者後仕至湖廣總領元靚與之相識則理宗時人矣其書宋志不著錄惟見於錢曾讀書敏求記稱前列圖說分四時爲四卷今此本乃曹溶學海類編所載卷首並無圖說蓋傳鈔者佚之書中摭月令孝經緯三統曆諸書爲綱而以雜書所說關於節序者按月分隸凡春令四十六條夏令五十條秋令三十二條冬令三十八條大抵爲啓剳應用而設故於稗官說部多所徵据而爾雅淮南諸書所載足資考證者反多遺缺未可以稱善本特其於所引典故皆備錄原文詳記所出未失前人遺意尚與後來類書隨意刪竄者不同姑錄存之以備叅考焉
</p>
<div class="section" id="title-3"><h2>
	欽定月令輯要二十四卷圖說一卷
</h2></div>
<p class="em2">
	康熙五十四年聖祖仁皇帝御定初明馮應京與戴任共輯月令廣義二十五卷體例粗備而所錄繁簡失中雅俗弗别頗不免於蕪雜未可以前民利用我聖祖仁皇帝欽崇天道敬授人時特命儒臣别爲編纂門目雖仍其舊而刋除無稽之論增補未備之文定爲圖說一卷歲令二卷毎月令一卷春夏秋冬令及土王令五卷十二月令及閏月令十三卷晝夜令二卷時刻令二卷毎類分天道政典民用物候占騐雜紀六子目毎月令則六子目外增日次一子目十二月令閏月令則六子目外增節序日次二子目各援引圖籍注明出典具有根據其爲舊本所有者標題原字今本所加者標題增字亦不掩古人所長本本元元條分縷析用以乘時布政順五氣之宜趨事勸功裨四民之業敬天出治敦本重農之淵衷具見於是固不僅點綴歲華採擷詞藻徒供翰墨之資焉
</p>
<p class="em2">
	右時令類二部二十九卷皆文淵閣著錄
</p>
<div class="section" id="title-4"><h2>
	時令類存目
</h2></div>
<div class="section" id="title-5"><h2>
	四時宜忌一卷<span class="jiazhu">編修程晉芳家藏本</span>
</h2></div>
<p class="em2">
	明瞿佑撰佑字宗吉錢塘人洪武初官國子助教永樂間官周王府右長史謫戍保安洪熙初赦還此書記十二月所宜所忌歷引孝經緯荆楚歲時記玉燭寳典而兼及於濟世仁術法天生意指月錄白雲雜忌諸書甚至道家符籙亦皆載入徵引雖博究不免傷於蕪雜
</p>
<div class="section" id="title-6"><h2>
	四時氣候集解四卷<span class="jiazhu">江西廵撫採進本</span>
</h2></div>
<p class="em2">
	明李泰撰泰字淑通鹿邑人洪武丁丑進士姚福靑溪漫筆稱其官爲詹事府通事舍人其事迹則無考也是書成於洪熙元年大旨以月令諸書紀載時物僅得其大畧前人訓釋又互有異同因蒐采羣籍以爲考證然篇幅太隘未能詳覈
</p>
<div class="section" id="title-7"><h2>
	月令通考十六卷<span class="jiazhu">内府藏本</span>
</h2></div>
<p class="em2">
	明盧翰撰翰有易經中說已著錄此書以一歲十二月毎月雜採故事兼及流俗舊聞首記天道次治法次地利次民用次攝生次涓吉次占候次跡往次考言次擴聞謂之十例頗爲龎雜其自序云因見家塾事親一書而廣之爲此則託始已爲俗學其不能精核宜矣
</p>
<div class="section" id="title-8"><h2>
	月令廣義二十五卷<span class="jiazhu">直隸總督採進本</span>
</h2></div>
<p class="em2">
	明馮應京撰戴任續成之應京有六家詩名物疏已著錄任始末未詳惟卷端有二私印一曰肩吾父一曰新安布衣而已是書前有任叙由一篇稱應京初爲士民月令一卷凡十有二令今益以閏月而增五紀篇冠以圖綂之以歲總約十二月文義之同者括爲毎月令領於春令之前復槩毎月三十日所同者立晝夜令而一十二時區爲時令系諸篇終共爲卷二十有五則應京原書祇一卷此本皆任所增加而卷首馮霑紀畧乃稱應京在鎭撫司作此書二十四卷應京自序又稱任僅增三之二大抵二人先後成之而彼此均欲據以爲功故其說矛盾也其書較盧氏月令通考差詳備而亦多猥雜
</p>
<div class="section" id="title-9"><h2>
	節宣輯四卷<span class="jiazhu">内府藏本</span>
</h2></div>
<p class="em2">
	明上洛王朝瞌撰朝瞌周定王橚七世孫成化三年橚曾孫同䤪始分封上洛萬曆三十二年朝瞌襲封其書專記時令多襲舊文
</p>
<div class="section" id="title-10"><h2>
	養餘月令二十九卷<span class="jiazhu">浙江廵撫採進本</span>
</h2></div>
<p class="em2">
	明戴羲撰羲字馭長里貫未詳崇禎中官光祿寺典簿其書分紀歲序而附以蠶魚竹牡丹芍藥蘭菊諸譜鈔撮舊籍無所發明
</p>
<div class="section" id="title-11"><h2>
	日涉編十二卷<span class="jiazhu">内府藏本</span>
</h2></div>
<p class="em2">
	明陳堦撰堦字升也應城人是書雜采故實詩歌按時令編次毎一月爲一卷先叙月令節候而三十日以次列之皆以故實居前詩歌居後所采頗爲蕪雜前有康熙二十七年鞏昌知府文安紀元重刋序乃惜其列代事跡有闗勸戒者尚未詳錄非也至謂其不載閏月爲疎漏則所言當矣
</p>
<div class="section" id="title-12"><h2>
	廣月令三卷後集二卷<span class="jiazhu">安徽廵撫採進本</span>
</h2></div>
<p class="em2">
	明王勲撰後集則其子璞所補勲字曰放璞字伯懷黟縣人其書採掇傳記欲爲月令通考諸家廣所未備而好取新奇轉成淺陋如十二月云大茅君降白鶴吐火烘客老子降九十六種魔皆道家無稽之談尤爲荒誕其標目曰别有天曰有本如是曰山外山曰衆香國逸史皆佻纎尖巧亦不出明季小品習徑也
</p>
<div class="section" id="title-13"><h2>
	古今類傳歲時部四卷<span class="jiazhu">浙江廵撫採進本</span>
</h2></div>
<p class="em2">
	國朝董穀士董炳文同編穀士字農山炳文字霞山烏程人是書前有潘耒序稱其兄弟共撰類書分天地人物爲四部名曰古今類傳先以歲時日次一編見示乃天部中之一種然則未成之書也其例首爲歲序總類次爲春夏秋冬四時類毎於一時一月又先爲總類後以一月分三十日各纂輯典故詩文畧注所出而以通用麗句附諸簡末其所出則咸不注焉蒐採頗爲繁富然隸事在其意義不在其字句是書所摭徃徃乖其本旨如王羲之春蚓秋蛇本論書法乃以春秋二字入之歲序類中是豈得古人之意哉
</p>
<div class="section" id="title-14"><h2>
	節序同風錄<span class="jiazhu">無卷數　衍聖公孔昭煥家藏本</span>
</h2></div>
<p class="em2">
	國朝孔尚任撰尚任有人瑞錄已著錄是書仿荆楚歲時記爲之以十二月爲綱而以佳辰令節分列爲目各載其風俗事宜於下頗爲詳備然人事今古不同方隅各異尚任不分其時其地比而同之又不著其所出未免失之淆雜不足以爲典據也
</p>
<div class="section" id="title-15"><h2>
	時令彚紀十六卷餘日事文四卷<span class="jiazhu">兩淮馬裕家藏本</span>
</h2></div>
<p class="em2">
	國朝朱濓編濓爵里未詳是編所采皆四時十二月事實詩賦全用藝文類聚之體復以是書但分節候而無日次故更作餘日事文四卷毎月三十日皆摭拾事實詩賦以補之然所引神仙降誕飛昇之期旣爲荒誕又多以古人行記如范成大吳船錄之類所載毎日至某處者取爲其日之故實尤爲假借也
</p>
<p class="em2">
	右時令類十一部一百二十卷<span class="jiazhu">内一部無卷數</span>皆附存目
</p> 



</div></body></html>