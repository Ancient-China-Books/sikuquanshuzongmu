<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百十一·子部二十一（術數類存目二）</title></head><body><div id="text">

<p>
<strong>欽定四庫全書總目卷一百十一</strong>
</p>
<div class="section" id="title-0"><h1>
	子部二十一
</h1><hr/></div>
<div class="section" id="title-1"><h2>
	術數類存目二
</h2></div>
<div class="section" id="title-2"><h2>
	漢原陵秘葬經十卷<span class="jiazhu">永樂大典本</span>
</h2></div>
<p class="em2">
	不著撰人名氏前有自序稱昔因遇樓敬先生傳陰陽書三本其用甚驗直指休咎之理出生入死遁甲之法乾兌坎離遷宅之法辨年月日時加臨運式余因暇曰述斯文五十四篇分爲十卷備陳奥旨立塜安墳擇地斬草塜穴高深䘮庭門陌碑碣旒旐無不備矣云云蓋術家所依托所云樓敬先生豈假名於婁敬而其姓誤加木旁歟
</p>
<div class="section" id="title-3"><h2>
	葬經一卷<span class="jiazhu">兩江總督採進本</span>
</h2></div>
<p class="em2">
	題云靑烏先生葬經大金丞相兀欽仄注考靑烏子名見晉書郭璞傳唐志有靑烏子三卷巳不知爲眞古書否此本文義淺近經與注如出一手殆又後人所依託矣郭璞葬書引經曰者若干條皆見於此本然字句頗有異同蓋作僞者獵取璞書以自證而又稍易其文以冺剽襲之迹耳未可據爲符驗也
</p>
<div class="section" id="title-4"><h2>
	天機素書四卷<span class="jiazhu">通行本</span>
</h2></div>
<p class="em2">
	舊本題唐邱延翰撰延翰字翼之聞喜人通志藝文畧載延翰玉函經一卷黄囊大卦訣一卷無此書名惟堪輿類纂載宋吳景鸞進陰陽天機書序云唐開元中河東星氣有異朝廷患之遣使斷其山究其實則邱延翰所作之山也捕之弗得詔原其罪乃詣闕進師授天機書并自撰理氣心印三卷元宗賜之爵以玉函藏其書内廷禁勿傳唐末兵亂曾求已楊益於瓊林庫獲玉函發之得天機書由是楊曾之名始著曾授陳摶摶授景鸞父克誠景鸞於慶曆辛巳承詔進天機心印二書然則玉函天機本一書而二名也然其說頗誕巳不足爲據是書尤詞旨猥鄙不類唐以前書二卷以下圖說叅半所謂三仙講五虎講諸圖冗複牽綴皆無意義大抵明代地師因景鸞之說所爲又非宋人相傳之本矣
</p>
<div class="section" id="title-5"><h2>
	内傳天皇鼇極鎭世神書三卷<span class="jiazhu">浙江廵撫採進本</span>
</h2></div>
<p class="em2">
	舊本題邱延翰正傳楊筠松補義吳景鸞解蒙核檢其文實出僞託其大例以天星二十八宿附於二十四山龍之下以乾坤艮巽爲四鼇極配以炁羅計孛四星以角亢奎婁斗牛井鬼分爲四候不知其何所取義案靑囊序有先看金龍一語後人以亢牛婁鬼四星當之原屬臆解是書又云四金不以方位言專以在地之形應在天之象考星野見於周禮其占候畧見於左傳唐書載僧一行亦以山河兩戒配列宿然第就方輿大勢言之初非沾沾於一邱一壑指其象某宿某垣也楊賴諸家間借天星以代干支字靣如亥曰紫微兌曰少微之類特欲變文以示深隠後人誤會其意浸以天星立說於是亥爲貴龍艮爲富曜踵譌襲謬異說紛綸遂至離方位而言星象斷非楊賴之舊法無論邱延翰也
</p>
<div class="section" id="title-6"><h2>
	地理玉函纂要二卷<span class="jiazhu">浙江廵撫採進本</span>
</h2></div>
<p class="em2">
	不著撰人名氏案玉函之名相傳本於邱延翰然其書久巳不傳是本託名纂要設爲諸圖襍以三合長生之說末附黑囊經口訣捉穴心印造理賦數條大扺剽取坊本僞書隨意竄入不足據爲定論
</p>
<div class="section" id="title-7"><h2>
	天玉經外傳一卷四十八局圖一卷<span class="jiazhu">通行本</span>
</h2></div>
<p class="em2">
	舊本題宋吳克誠撰其子景鸞續成之一名吳公教子書按克誠父子名氏古籍無徵惟術家相傳謂克誠德興人嘗從學於陳搏景鸞承其指授慶曆中應薦入都授司天監正以論牛頭山山陵事下獄遇赦後佯狂削髪於天門西岸白雲山洞治平初遺書與女而終女即虔倅張道明之妻以其書授廖瑀者也今觀是書大半剿襲靑囊催官詞句而陰據玉尺經三合爲本如以寅午戌爲火局遂爲寅龍左旋屬丙右旋屬丁非但以木爲火違其本性即論三合丁火當生酉旺巳墓丑正與寅午戌相反又如因艮近寅辛近戌遂併以艮辛爲火坤乙爲水乾丁爲木巽癸爲金屈天干以就地支泝流忘源併失三合緣起之意宋人議論尚無此派斷爲明人贋作無疑次卷四十八局圖即衍前說李國木序云傳爲嘉隆間歐陽氏鸞筆所書附以經驗各圖如朱國祚黄洪憲祖地之類皆明萬曆時人其僞託之迹尤顯然也
</p>
<div class="section" id="title-8"><h2>
	九星穴法四卷<span class="jiazhu">通行本</span>
</h2></div>
<p class="em2">
	舊本題宋廖瑀撰地理家以楊曾廖賴並稱而瑀書獨佚不傳故諸家著錄皆無其目是書莫知所自來蓋依託也其法專以九星辨穴體所謂九星者太陽太陰金水紫炁天財凹腦雙腦平腦三體合天罡燥火爲九其中又分正體開口懸乳弓脚雙臂單股側腦没骨平靣爲九等各系以圖與說巳不免强無定之形以就一定之格至其雙臂太隂一條云若兩臂太尖名夾刃主殺人至毒須人力鋤去尖頭使令圓淨則變㐫爲吉是人不受氣於地地轉受形於人矣但擇一吉地之圖依其高下而培築剷削之固不難尺寸悉符曲折相肖也然有是理歟
</p>
<div class="section" id="title-9"><h2>
	玉尺經四卷<span class="jiazhu">通行本</span>
</h2></div>
<p class="em2">
	舊本題元劉秉忠撰明劉基注秉忠初名侃字仲晦其先瑞州人曾祖官邢州因徙家焉少補邢臺節度府令史旋棄去隠武安山中從浮屠法更名子聰世祖在潛邸僧海雲邀與入見大悅之留贊大計人稱聰書記及世祖即位始創議建國號規模制作皆所草定至元元年拜光祿大夫太保叅預中書省事更賜今名十一年卒贈太傅趙國公諡文貞後改諡文正追封常山王事蹟具元史本傳基有淸類天文分野之書已著錄秉忠精於陰陽術數世祖稱其占事知來若合符契嘗相地建上都於龍岡又建大都城其規制皆秉忠所定顧史不載其著有是書永樂大典備收元以前地理之書亦無是編明嘉隆以前人語地學者皆未嘗引及知其晚出特依託於秉忠基注中有貴州北界之語貴州在元季爲順元宣慰司明初改貴州宣慰司永樂間始置貴州布政司基當太祖時何由與廣東雲南並稱是注之僞託亦不問可知其書言萬山起自崑崙其入中華分五嶽者爲艮震巽三條又云黄河界而西北丑艮行龍長江限而東南巽辰起祖不知黄河自西北而東南依形家言當云乾亥行龍長江自西南而東北依形家言當云坤申起祖蓋承上文而自忘其謬又以金臨火爲自焚木入金爲絶命離龍見兌坎爲自廢震龍見離兌爲傷刼不知山川蟠鬱千里百里初無定形必如所云自起祖以至落脈兌不可以入離離不可以趨兌將褒斜之谷不可以入終南九華之峰不可以趨鍾阜拘而鮮通莫此爲甚其論向篇謂龍穴之善惡從水而以生旺三合爲主是轉以巒體之形勢繫於水口之吉凶舍本齊末益復支離自此書盛行江南地學率皆以三合爲正宗趨生趨旺從向從龍糾紛不巳蓋三吳澤國言水口則易於傅會是以輾轉相承末流益熾國朝華亭蔣平階作地理辨正始攻之甚力雖平階欲盡變理氣家言未免過當然其竊楊賴兩家龍分順逆砂辨貴賤之緖論參以臆說詞雖瀾翻意實膚淺平階所糾要不得謂之吹索也
</p>
<div class="section" id="title-10"><h2>
	披肝露膽經一卷<span class="jiazhu">通行本</span>
</h2></div>
<p class="em2">
	舊題明劉基撰明史藝文志亦載有其目然觀書中所分龍訣穴情兩篇大半剽剟撼龍葬法諸書砂訣水訣歌亦皆淺俗如筆架科名應有分滿床牙笏世爲官等句基必不若是之陋後附南北平陽論數條則李國木雜取他家之書附入者尤爲弇鄙殆嫁名於基者也
</p>
<div class="section" id="title-11"><h2>
	地理大全一集三十卷二集二十五卷<span class="jiazhu">通行本</span>
</h2></div>
<p class="em2">
	明李國木撰國木字喬伯漢陽人是書一集之一卷二卷爲郭璞葬經三卷至六卷爲唐邱延翰天機素書七卷至十卷爲楊筠松撼龍經疑龍經葬法倒杖十一卷至十四卷爲宋廖瑀九星穴法十五卷爲蔡元定發微論十六卷爲明劉基披肝露膽經十七至三十卷爲搜元曠覽稱遯庵彚古者國木自撰也二集一卷爲唐曾文迪靑囊序二卷爲楊筠松靑囊奥語三卷至六卷爲楊筠松天玉經内傳外編七卷至十一卷爲元劉秉忠玉尺經附遯庵原經圖說十二卷至十四卷爲宋賴文俊催官篇附遯庵理氣穴法十五十六卷爲宋吳克誠天玉外傳四十八局圖說十七卷至二十五卷爲索隠元宗亦國木自撰是書凡例一集專論巒體二集專論理氣以多爲富眞僞錯糅又國木自撰附圖附說者居其半陳因泛衍絶無取裁如玉尺經向稱劉秉忠著巳屬傅會是書標題爲陳希夷著劉秉忠集跋云與師友講論巳成一帙幸得伯温先生原本與予注若出一揆因爲補其闕遺仍附圖說乃知所謂劉注即國木假爲之以欺世也毎卷首率題李某删定是即其所集諸家之書亦已多所竄改矣
</p>
<div class="section" id="title-12"><h2>
	地理總括三卷<span class="jiazhu">浙江廵撫採進本</span>
</h2></div>
<p class="em2">
	明羅珏撰珏字世美鄱陽人是書刻於萬曆二年前二卷以二十四山分陰陽局龍穴砂水各爲之圖又及造命分金躔度諸法珏自序專爲理氣而設顧楊曾二氏之論理氣詞約義豐隨地通變賴氏雖分龍穴砂水爲四亦撮舉一二確鑿可據者爲言珏乃定爲格式某龍某方爲吉某方爲凶二十四山執一不化不知山川賦形卦氣消息萬有不齊用意雖勤可謂不善學古者矣其第三卷爲平原三法附以諸家雜論三法者一曰特生墩阜二曰眠亘形局三曰翦水裁局不著其所自來按葉泰平陽全書後有嘉靖時汪標跋稱此書出自幕講僧秘傳今觀其墩阜圖内所載龍虎朝應率皆板法眠亘圖有靈蛇搶蛤老蚌吐珠等名亦多臆造未必出幕講之手惟雜論内所引楊筠松之遍地鈐如水邊花發水中紅牕外月明牕内白之句寓言氣感頗具名理惜又雜以他說如海角經靑龍六合宜高大白虎螣蛇莫起峯之類仍不離乎庸術也
</p>
<div class="section" id="title-13"><h2>
	羅經頂門針二卷<span class="jiazhu">内府藏本</span>
</h2></div>
<p class="em2">
	明徐之鏌撰之鏌建陽人萬曆中諸生是書專論指南針法以當時堪輿家羅經之制僅主二十四向而畧先天十二支之位爲非因著論詳辨復繪之爲圖分三十三層各有詳說後附圖解一卷則其門人朱之相所作也
</p>
<div class="section" id="title-14"><h2>
	堪輿類纂人天共寳十二卷<span class="jiazhu">安徽廵撫採進本</span>
</h2></div>
<p class="em2">
	明黄愼撰愼字仲修海陽人其書刋於崇禎癸酉分經傳論狀書記篇說詩賦歌訣問荅雜錄辨斷六法葬法序表二十目大抵割裂舊書分門編次舛錯紛淆漫無持擇如何溥靈城精義一書因無門可歸改曰論氣正訣入之訣類他可知矣
</p>
<div class="section" id="title-15"><h2>
	羅經消納正宗二卷<span class="jiazhu">兩淮鹽政採進本</span>
</h2></div>
<p class="em2">
	明沈昇撰昇始末未詳是書前分七十二龍用納音五行以斷消納得氣及消納失氣爲一卷次分六十龍叅取星度三百六十五及三奇八門官貴祿馬刑傷尅殺爲一卷其門人史自成序稱廖瑀得楊筠松曾文辿曾求巳吳頴吳景鸞相傳之術以授丁應星應星授譚某譚授吳舜舉舜舉授劉師文師文授余芝孫芝孫授黄仲理仲理授程義剛義剛授劉時輝時輝授劉應奇應奇授顧乃德乃德授何震儒震儒授昇昇廣演圖局口授是書自來論羅經者二家一主八卦九宫所謂氣從八方是也一主十二地支一支五干重而六十名胎骨六十龍又名透地六十龍以之定格來龍入首於兩支接縫間空去癸甲壬乙之界成七十二名穿山七十二龍以之立向收水而皆取納音五行六十納音起於金故曰分金然如以六十爲得則空其十二支接縫以成七十二者非矣如以七十二爲得則干支强排以成六十者非矣况言六十龍又有二一則甲子起壬初從卦不從支而爲平分六十龍一則甲子起壬之半從支不從卦而爲胎骨六十龍說愈岐而愈謬徒足滋惑而已
</p>
<div class="section" id="title-16"><h2>
	寸金穴法二卷<span class="jiazhu">浙江廵撫採進本</span>
</h2></div>
<p class="em2">
	不著撰人名氏其書以俗本廖瑀九星穴法爲宗謂穴法之外當有異穴怪穴别爲之圖所見蓋又出於穴法九變之下内一條云汀州王氏墓眞武大坐形龜蛇俱足郭景純爲龜眼上下一穴蛇眼上下一穴子孫富貴不絶其荒誕可知矣
</p>
<div class="section" id="title-17"><h2>
	畫筴圖一卷撼龍經一卷<span class="jiazhu">兩淮鹽政採進本</span>
</h2></div>
<p class="em2">
	國朝孫光煬撰光煬字丹扶餘姚人順治辛卯副榜貢生官藁城縣知縣其書託之楊筠松以授曾劉諸人實約取諸家之論氣胍者而附以己說起原胍終火燿爲目二十有四自稱有二十四圖今惟動氣一條有圖有說餘皆有說而無圖蓋已佚缺前載洪武六年劉基上畫筴圖疏似依託所爲後附撼龍經一卷題云余眞如解孫光煬删補其說與畫筴圖相表裏二書皆專論龍脉非游談無根者比然出於掇拾勦襲不足名一家之言也
</p>
<div class="section" id="title-18"><h2>
	定穴立向開門放水墳宅便覽要訣四卷<span class="jiazhu">浙江廵撫採進本</span>
</h2></div>
<p class="em2">
	國朝梅自實撰自實字有源宣城人是書專以二十四山向用正五行辨毎年旺氣節候又以年遁方支論納音生尅每山下各附天符經金精鼇極天河轉運等書所定吉凶曰又附陽宅開門放水諸訣於後但詳宜忌並不著其所以然蓋術家鈔輯之本以備檢閲者也
</p>
<div class="section" id="title-19"><h2>
	山法全書十九卷<span class="jiazhu">江蘇周厚堉家藏本</span>
</h2></div>
<p class="em2">
	國朝葉泰撰泰字九升婺源人自序謂先輯平陽全書復輯是編皆裒集前人堪輿之說而以己意評註之亦間附以巳作大旨以楊筠松吳景鸞二家爲主其論巒頭陰陽尤尊楊氏而闢廖金精之說其龍法論九星不取五星之說其凡例謂山法流傳旣久其正形正象俱葬去無遺故曰有遺穴無遺龍若言遣龍惟奇形怪穴人所不能識人所不敢下者耳於今日而言山穴舍奇怪無從也斯亦非平易篤實之道矣
</p>
<p>
<strong>附錄</strong>
</p>
<div class="section" id="title-20"><h2>
	尚書天地圖說六卷<span class="jiazhu">河南廵撫採進本</span>
</h2></div>
<p class="em2">
	國朝潘咸撰咸有易蓍圖說已著錄是書雖借尚書爲名以堯典經文冠前五卷之首以禹貢經文冠末一卷之首而實則支離曼衍自抒其說與經義渺無所涉而其說又皆自逞私臆如謂月食非地影所隔謂陽全陰半月之圍徑當減日體之半皆據理而談不知測莫爲何事故新法古法兩不能通圖說彌多糾牽彌甚其地圖以山海經所列諸名不分眞妄按四方四隅排比駢聯齊如布算又以水經注所列諸名不分今古屈曲鉤貫紛若亂絲至所繪今之輿圖顚倒南北易置東西者十之八九至其天圖之末附以羅經圖說甲子納音地圖之求附以元劉秉忠玉尺經盛談相地之術尤爲不經列之經部實爲不倫故附存目於術數類焉
</p>
<p class="margin2">
	右術數類相宅相墓之屬十八部一百三十二卷附錄一部六卷皆附存目
</p>
<div class="section" id="title-21"><h2>
	九天玄女六壬課一卷<span class="jiazhu">永樂大典本</span>
</h2></div>
<p class="em2">
	舊本題唐袁天綱撰天綱事蹟具新唐書方技傳前有序文不著名氏稱伏羲受河洛之秘而畫卦文王重之孔子備之後世卜筮者惟鬼谷子得其要妙至唐太史天綱袁公得其要旨今鏤梓以廣其傳末題大德十年丙午蓋元人所僞托也
</p>
<div class="section" id="title-22"><h2>
	六壬軍帳賦一卷<span class="jiazhu">浙江范懋柱家天一閣藏本</span>
</h2></div>
<p class="em2">
	舊本題河南劉啟明撰不著時代案崇文總目有劉啟明占候雲賦式一卷宋史藝文志有劉啟明雲氣測候賦一卷蓋北宋以前人是書見於焦竑經籍志錢曾讀書敏求記所言臨戎傳式之法以四時識神之雌雄亦玉帳經之流明人巳刻入六壬兵占中此其别行之本也
</p>
<div class="section" id="title-23"><h2>
	河洛眞數二卷<span class="jiazhu">浙江范懋柱家天一閣藏本</span>
</h2></div>
<p class="em2">
	舊本題宋陳搏撰搏事蹟具宋史隠逸傳其說以易之卦爻配合人生年月日時八字以定休咎前有搏自序又有邵子序詞皆鄙倍殆術士不學者所爲下卷載晉管輅述洛書篇首曰夫河龍負圖者非龍也乃大龜也又曰羲皇畫八卦後有大撓明之尤極謬陋不足與之辨也
</p>
<div class="section" id="title-24"><h2>
	邵子加一倍法一卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏考二程遺書載邵子與程子言數程子稱只是加一倍法蓋指算數言之非占驗祿命之謂也此書以六十甲子積數以卜貴賤吉凶亦以加一倍法託之邵子殊相矛盾楊愼丹鉛錄曰張橫渠喜論命因問康節疾曰先生推命否康節曰若天命巳知之矣世俗所謂命則不知也康節之言如此今世游食術人妄造大定數蠢子術託名康節豈不厚誣前賢則妄相假借其來已久矣
</p>
<div class="section" id="title-25"><h2>
	六壬心鏡要三卷後集一卷<span class="jiazhu">浙江廵撫採進本</span>
</h2></div>
<p class="em2">
	宋徐道符撰道符自號無欲子東海人所著别有六壬六經歌一卷今巳亡佚惟此書尚存焦竑經籍志又作六壬心鑑歌則字之訛也自序謂取神樞靈轄連珠式花瓶記元堂壁玉龍首雕科諸書遍求奥旨攢畧爲歌凡一百八十一篇分成三卷上卷九門中卷十七門皆論課象及一切曰用事物占斷下卷十六門皆軍占其雜占及十二神將論凡十三篇别爲後集立說簡該使讀者昭然易曉在壬書中最爲善本今巳全収入六壬大全中故不更複錄而特存其目於此
</p>
<div class="section" id="title-26"><h2>
	六壬畢法賦一卷<span class="jiazhu">浙江鄭大節家藏本</span>
</h2></div>
<p class="em2">
	宋凌福之撰福之履貫未詳核其自序蓋理宗寳慶間人也始徐道符作六壬心鏡建炎中又有邵彦和者著書名曰口鑒以闡明徐氏之說後多爲俗學所竄亂福之因用彦和法作七言百句註釋之以成此書融貫舊說而綴以心得獨爲精當自序謂雖言詞鄙拙實决斷之幽微可爲定論世之言壬術者多奉爲秘鑰亦載六壬大全中故與心鏡並存目焉
</p>
<div class="section" id="title-27"><h2>
	皇極大定動數得一論一卷<span class="jiazhu">永樂大典本</span>
</h2></div>
<p class="em2">
	元吳正撰正字大初不知何許人有大德庚子自序稱康節先生集成大定論數不以示人一日訪隠者龔老於山間見其孫方襁褓曰此子神色凝重將來可傳吾學即出袖中書以遺龔老龔以授其孫即所謂西峯先生也先生諱端禮嘗鬻數於潭州城西日纔自給便不復算乃演爲三十六類以授石渠先生石渠增爲四十門以授黄先生後爲白玉蟾得之作觀物筌蹄一論以授蔡叔明叔明傳蔡習卿習卿傳傅君玉君玉傳許伯約伯約以降傳者浸寂余游方外與野舟吳先生會於秋浦先生名準鄱江入余就學其數按圖而索間亦多驗舊藁無存今再爲是編與同志者共討論之原始要終意明詞簡名之曰得一論蓋有取於天向一中分造化之義云爾蓋宋以後術數之家大抵托邵子以神其說然邵伯温作易學辨惑稱邵子惟傳王天悦張子望二人又皆早死鄭夬竊得天悅之書伯温尚斥其依托此紛紛者何自來乎
</p>
<div class="section" id="title-28"><h2>
	周易尚占三卷<span class="jiazhu">兵部侍郎紀昀家藏本</span>
</h2></div>
<p class="em2">
	不著撰人名氏前有大德丁未寳巴序稱爲瑩蟾子李淸庵作按元李之純號淸庵又號瑩蟾子有中和集别著錄則此書乃之純撰也其書分十八部皆論易課斷法與今卜肆術相類惟於六神之外兼論神煞吉凶則與今稍别按寳巴有易體用十卷中分三書其第三書爲周易尚占三卷書名卷數皆與此書相同然世無傳本或因寳巴之序疑此即寳巴之佚書則悞甚矣
</p>
<div class="section" id="title-29"><h2>
	玉靈聚義五卷<span class="jiazhu">浙江廵撫採進本</span>
</h2></div>
<p class="em2">
	元陸森撰森字茂林平江路人官陰陽教諭是書前有延祐二年森自序又有天曆二年刋書緣起亦森所述稱申奉平江路陰陽司校正無差及移准本路儒學訓導考究總管府指揮鋟梓則當日官刻之書也所述皆龜卜之法其曰玉靈者按史記龜筴傳祝龜之詞有玉靈夫子語司馬貞索隠謂尊神龜而玉之其名當取此義也第一卷全錄徐堅初學記龜部故實詩文及對偶之句第二卷全錄龜筴傳三卷以下乃及於圖式訣法詞旨鄙俚不出術家之習其書久無刋板此本傳寫頗脫誤證以永樂大典所載全書卷首佚趙孟暄駱天祐范濓三序卷三之末佚龜經秘訣三條卷四佚自然淸平一圖卷五之末佚推六神行法配八五鄉一章自然卦頌一章及所列十圖蓋殘缺之本自孔子繫易極贊蓍德而龜卜漸以不傳後世術家所用皆别立名目以意斷制非復古法蓋無足貴今亦姑存其目所佚諸條不復採掇葺補焉
</p>
<div class="section" id="title-30"><h2>
	六壬五變中黄經二卷<span class="jiazhu">浙江廵撫採進本</span>
</h2></div>
<p class="em2">
	不著撰人名氏中黄本道家之言道藏有太淸中黄眞經二卷亦名胎藏論稱九仙君撰中黄眞人注共十八章皆服炁要訣是書題嵩嶽眞人凝神子與所稱九仙君者不相合蓋術家竊道經之名以示神奇與吐納導引本無涉也焦竑經籍志載有此書二卷其來已久故言六壬者多援以爲証今觀其書傳寫訛謬注釋亦多互異殆後人已有所增損書中自釋巳身至疾病爲正經釋盗賊至來意爲後集所釋亦畧無詮次如釋五行下先逃亡次遠行次雜類又次爲求官忽又間晴雨於婚姻疾病之間殊爲叢雜又如六壬大全所引首載釋十二將而是卷無之乃附貴人太常天空白虎元武陰后等七將之說於釋官訟章而叙次亦復顚倒至卷末題釋來意章而所列乃靑龍螣蛇朱雀六合勾陳五將之說與篇題殊不相應蓋必淺學者支離剽竊從他說牽合成文巳非原本之舊矣其五行章内謂本於元門寳鑑一百六十卷且謂今河中府龍門縣有寳鑑全書河中府爲唐時之制此殆舊本原文變竄未盡者歟
</p>
<div class="section" id="title-31"><h2>
	六壬開雲觀月經一卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏考焦竑經籍志有蔣日新開雲觀月歌一卷而六壬大全所引亦與此合當即日新遺本分爲八門始於元首終於五福凡六十五卦占斷簡要頗行於時其文已全載入六壬大全中今别存其目
</p>
<div class="section" id="title-32"><h2>
	大六壬無惑鈐一卷<span class="jiazhu">浙江鄭大節家藏本</span>
</h2></div>
<p class="em2">
	不著撰人名氏考宋史藝文志馬端臨經籍考及焦竑經籍志但載有六壬課鈐一卷或即以此書當之其是否莫能詳也六壬大全所載總鈐具列六十甲子七百二十課三傳名目與此頗合而此更益以斷詞四語其大旨與課經集多相出入
</p>
<div class="section" id="title-33"><h2>
	六壬行軍指南<span class="jiazhu">無卷數　浙江范懋柱家天一閣藏本</span>
</h2></div>
<p class="em2">
	不著撰人名氏蓋即玉帳軍占之遺法按課鈐成局演三傳配以遊都魯都加十二將以决軍中攻守藏伏之用毎日爲十二課凡七百二十課局條理分明其意頗爲周密惟是兵之爲用情形萬變不可端倪故恃成法者斷不足以制勝又豈能預占時刻决以一定之吉凶即以壬術而論時將先鋒爲一切神機所現參以四時休旺之不同固有同此課傳神將而所驗迥乎不一者又況晝治夜治神將悉殊趨避益當有異又安可爲此刻舟以求劍乎今是書所用惟遊都魯都根於日干不論節氣及晝夜而卷中注遊魯毎局易一位與自古軍占之書獨異不知其何所據依然從未有神煞不由年月日時而獨視課局而移者其爲好事者臆撰無疑也
</p>
<div class="section" id="title-34"><h2>
	奇門遁甲賦一卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏考焦竑經籍志遁甲書七十二家以賦名者宋邱濬天乙遁甲賦及員卓遁甲專征賦而已是編論奇門而不及於天乙亦不主於用兵殆非濬卓遺本然詞意簡明尚不至於荒詭末附以烟波釣叟歌明程道昌皆巳採入遁甲演義中其賦中注釋則大抵江湖術士摭拾浮談無所闡發也
</p>
<div class="section" id="title-35"><h2>
	六壬兵占二卷<span class="jiazhu">編修勵守謙家藏本</span>
</h2></div>
<p class="em2">
	不著編輯者名氏凡六壬百鍊金六壬軍帳賦金鳯歌行軍占異爲一卷其兵占自時事休咎至凱旋聞詔共五十篇爲一卷六壬非爲用兵而作而五行生尅制化與夫王相死生之用理可相通故兵家亦多取爲占驗唐志有李靖玉帳經一卷李筌六壬大玉帳歌十卷彭門玉帳歌三卷其餘若胡萬頃軍鑒式之類不可勝數然流傳旣久大抵出自術士僞托非其本眞新唐書李靖傳贊謂世言靖精風角鳥占雲祲孤虚之術故善用兵是不然特以臨機果料敵明根於忠智而已可謂知言爲將者苟能如靖之決策制勝即一切遊都天目玉帳軍占之說俱可存而不論矧其出自後來之附會者乎是書爲明人所刋所採諸家亦多未備兵占末條稱太歲與太陰旺生大將年命主後宫有暗助之力其說尤爲鄙謬矣
</p>
<div class="section" id="title-36"><h2>
	皇極數三卷<span class="jiazhu">永樂大典本</span>
</h2></div>
<p class="em2">
	不著撰人名氏其術以八卦之數推人禍福吉凶占子孫一條有云此祖宗後代之數先天不傳之秘司馬温公得之於康節康節子伯温又得之於司馬公從而流傳今得之者幾希予不得已而傳之云云牽及邵子猶數學之慣技牽及司馬光妄益甚矣
</p>
<div class="section" id="title-37"><h2>
	皇極生成鬼經數一卷<span class="jiazhu">永樂大典本</span>
</h2></div>
<p class="em2">
	不著撰人名氏其法以手掌四指節起十二時而以正節當生數爲化星一爲貴二爲刼三爲文依此推之而參以甲子納音以斷吉凶世無傳其術者亦數學之横生支節者也
</p>
<div class="section" id="title-38"><h2>
	九天玄女課一卷<span class="jiazhu">永樂大典本</span>
</h2></div>
<p class="em2">
	不著撰人名氏專以先天八卦後天八卦圖推測吉凶其祝辭有曰一心虔請九天元女帝君伏羲周公一切演易先聖云云鄙陋殊甚考陶宗儀輟耕錄曰九天元女課其法折草一把不計莖數多寡兩手隨意分之左手在上竪放右手在下横放以三除之不及者爲卦一竪一横曰太陽二竪一横曰靈通二竪二横曰老君二竪三横曰太吳三竪一横曰洪石三竪三横曰祥雲皆吉兆也一竪二横曰太陰一竪三横曰懸厓三竪三横曰陰中皆凶兆也其法又與此不同總之術家所依託而已
</p>
<div class="section" id="title-39"><h2>
	易占經緯四卷<span class="jiazhu">江蘇廵撫採進本</span>
</h2></div>
<p class="em2">
	明韓邦奇撰邦奇有易學啟蒙意見已著錄茲編專闡卜筮之法以三百八十四變爲經四十九十六變爲緯經者易之爻辭緯取焦氏易林附之占則以孔子占變爲主蓋言數而流於藝術者也經義考載其門人王賜紱序畧此本不錄别有濟南金城序殊不及原序之詳
</p>
<div class="section" id="title-40"><h2>
	籖易一卷<span class="jiazhu">浙江廵撫採進本</span>
</h2></div>
<p class="em2">
	明盧翰撰翰有易經中說已著錄是書以六十四卦加太極兩儀四象進退離合大小遠近衍爲七十九數易蓍策而用竹籖毎籖有辭又各系以贊釋以擬易林太元元包潛虚諸書實則方技者流以錢代蓍之變法耳雖依稀卦義於經義邈無闗也前有張鶴鳴所撰翰小傳及翰自序又有嘉靖辛亥曹金序萬曆己亥李右諫序皆稱許甚至然至今術數之家未聞有用其法者則無驗可知矣
</p>
<div class="section" id="title-41"><h2>
	周易懸鏡一卷<span class="jiazhu">浙江吳玉墀家藏本</span>
</h2></div>
<p class="em2">
	明喻有功撰有功字若無又字混初高安人其書專言軌策之數序稱其術出邵子然别無証驗蓋方技家依託也大旨以皇極經世爲宗而雜及於後世占卜之法雖有依傍卦爻立說者然皆非經文本義邵子之易朱子巳稱爲易外别傳此又别傳之别傳矣末纂左氏傳繇象并郭氏洞林皆主占驗之學卷首有甘士价序稱爲七卷而此書實十卷其第九卷帝王經世甲子内載至國朝康熙二十三年甲子則當是後人有所増入故卷數加多耳
</p>
<div class="section" id="title-42"><h2>
	大易通變六卷<span class="jiazhu">浙江廵撫採進本</span>
</h2></div>
<p class="em2">
	明喬中和撰中和有說易已著錄是書一名焦氏易林補取焦贛易林删其詞之重複者以己意補綴其闕凡一千餘首焦易四千九十六變傳世旣久字多訛誤如以夬爲快以羊爲缶之類宋黄伯思薛季宣巳極論之然古書訛誤豈後人所可續貂況焦氏之學雖所稱源出孟喜者施讐等力斥其誣而占驗無訛要於易外别傳自有專門授受非儒生研求卦畫所可臆推中和之術不聞出贛以上乃竟刋補其文殊昧於度德量力之義矣其曰大易通變者焦氏舊本有唐王俞序稱曰大易通變故中和用以爲名云
</p>
<div class="section" id="title-43"><h2>
	易數總斷<span class="jiazhu">無卷數　兩江總督採進本</span>
</h2></div>
<p class="em2">
	舊本題新安和玉山人程汝文撰不著時代詳其板式紙色蓋明人書也其書分一千八十局立三奇八門而上方則附以易卦爻詞蓋方技之家以六壬奇門假易義以立法非易之本法也
</p>
<div class="section" id="title-44"><h2>
	易冒十卷<span class="jiazhu">江蘇廵撫採進本</span>
</h2></div>
<p class="em2">
	國朝程良玉撰良玉字元如歙縣人是書所論皆以錢代蓍之法自序稱五歲䘮明究心卜筮初作筮類五十篇康熙己卯適楚遇枯匏老人得其秘旨因增定爲九十章然皆術家常論無他妙旨至家宅章以六爻兼斷六親榮枯得䘮如兄弟旺則刼財父母旺則尅子官爻旺則災病其說膠固難通所論鬼神諸星兩章穿鑿支離尤無理解婚姻章内不根五行生尅不究用神衰旺惟據卦名之美惡而論則更乖謬矣
</p>
<p class="em2">
	右術數類占卜之屬二十四部五十三卷<span class="jiazhu">内二部無卷數</span>皆附存目
</p>
<div class="section" id="title-45"><h2>
	易衍二卷<span class="jiazhu">永樂大典本</span>
</h2></div>
<p class="em2">
	舊本題漢東方朔撰而其歌括皆作七言律詩則僞妄不待辨也其法推言祿命以六十甲子值日一日分十二時如甲子日子時命如何丑時命如何蓋今世所謂八字者此書僅用其四考唐李虚中推祿命尚論日不論時朔乃先論時乎
</p>
<div class="section" id="title-46"><h2>
	五星要錄<span class="jiazhu">無卷數　浙江廵撫採進本</span>
</h2></div>
<p class="em2">
	不著撰人名氏書中多載梁成大喬行簡華岳眞德秀等星命蓋南宋人所輯也其布宮推象皆前代舊法故危月兼得子宮亢金且在辰位此在當時亦或有所驗而以今法例之則全不可施用矣書首有缺文其星象賦一篇銓述頗詳而奥義精言闡發尚尠如二主臨財主富官福居垣主貴此則星家所共見何待縷陳至其論時人星命雖間有特見而附會者亦復不少
</p>
<div class="section" id="title-47"><h2>
	康節内祕影一卷<span class="jiazhu">永樂大典本</span>
</h2></div>
<p class="em2">
	舊本題宋邵子撰亦依托也其術以八卦之數定人貧富貴賤後有總論一篇雜引古今事而有張南軒北門視草柳翠拜佛參禪云云則南宋以後人作矣
</p>
<div class="section" id="title-48"><h2>
	子平三命淵源注一卷<span class="jiazhu">浙江范懋柱家天一閣藏本</span>
</h2></div>
<p class="em2">
	元李欽夫撰書末題大德丁未孟冬朔日長安道人李欽夫仁敬註解前有泰定丙寅翰林編修官王瓚中序稱子平三命淵源得造化之妙自錢塘徐大升後知此者鮮五羊道人李欽夫取子平喜忌繼善二篇特加註解括以歌訣消息分明脉絡貫通云云蓋專釋徐子平之書其說視後來星家亦多相仿
</p>
<div class="section" id="title-49"><h2>
	九宫八卦遁法秘書二卷<span class="jiazhu">永樂大典本</span>
</h2></div>
<p class="em2">
	不著撰人名氏其說以支干配天德貴人等星推人休咎蓋以陰陽家神煞之說竄入祿命者也
</p>
<div class="section" id="title-50"><h2>
	成數大定一卷<span class="jiazhu">永樂大典本</span>
</h2></div>
<p class="em2">
	不著撰人名氏其法以生人干支合八卦之數推壽天富貴貧賤蓋術士變幻之談以易數與祿命併爲一法耳
</p>
<div class="section" id="title-51"><h2>
	寸金易鑑<span class="jiazhu">無卷數　浙江范懋柱家天一閣藏本</span>
</h2></div>
<p class="em2">
	首題西蜀易鑑先生撰不著姓名後有洪武甲子跋語一則稱其書爲日者松山得異人所授世傳類多舛訛此本乃楊謙德補注發明不少謙德亦不知何許人也書中以月令爲提綱按其四柱之五行配其陰陽取其用神分官財印煞食神傷官六格察其生旺死絶定其强弱貴賤說理頗明在術家爲平正通達之本然皆人所共知别無精義也
</p>
<div class="section" id="title-52"><h2>
	演禽圖訣<span class="jiazhu">無卷數　浙江范懋柱家天一閣藏本</span>
</h2></div>
<p class="em2">
	舊本題明劉基撰明史藝文志不載亦近代所依託也其書取二十八禽各爲之圖先以四時憂喜進退次隷六甲定其取化吉凶斷人祿命凡一切旬頭胎命身宫入門起例之說槪不之及
</p>
<div class="section" id="title-53"><h2>
	範圍數<span class="jiazhu">無卷數　浙江范懋柱家天一閣藏本</span>
</h2></div>
<p class="em2">
	明趙迎撰迎鞏縣人嘉靖丙戌進士官南京工部主事是書前有嘉靖壬辰自序其法本之河洛以干支配合先後天成數推人祿命相傳以爲出於陳搏蓋取甲已子午九乙庚丑未八之數爲先天爲範天一生水地六成之之數爲後天爲圍故用易繋辭範圍天地之意以命名起於一百一十一數而極於二千三百五十四數其起大小運流年悉如星平家例蓋又以圖書之學竄入祿命者也考元賈顥先有此法集諸家論說爲書其文頗繁今猶存永樂大典中是書自圖式至流年斷訣凡十五門詳其體例蓋即約賈書以成編耳
</p>
<div class="section" id="title-54"><h2>
	百中經<span class="jiazhu">無卷數　浙江廵撫採進本</span>
</h2></div>
<p class="em2">
	不著撰人名氏考陳振孫書錄解題有信齋百中經一卷安慶府本不著名氏又貽齋百中經一卷東陽術士曹東野撰其述東野之言曰今世言五星者皆用唐顯慶曆曆法無慮十餘變而百中經猶守舊安得不差於是用現行厯推算云云此書所列十一曜躔次用宋之綂天開禧會天元之授時四數爲準而其紀年至明嘉靖中殆術者以次續補轉相沿用而未改舊名歟
</p>
<div class="section" id="title-55"><h2>
	吕氏摘金歌<span class="jiazhu">無卷數　浙江范懋柱家天一閣藏本</span>
</h2></div>
<p class="em2">
	舊本但題吕氏撰不著其名其書論列五星專以身主命主爲重按星命所係以立命之宮命所躔度爲最其次命主其次度主又其次身主身主所以次於命度者以凡人皆以月爲身也篇中於度主不甚重未爲得要其立論間有可採者星平大成諸書已多取之矣
</p>
<div class="section" id="title-56"><h2>
	五曜源流二卷<span class="jiazhu">浙江廵撫採進本</span>
</h2></div>
<p class="em2">
	不著撰人名氏前有自序云遇一老僧所傳其書專論子平曰五曜者即指五行而言非五星術也其法以曰干爲主推五行之衰旺宜忌十干又以時分斷其休咎持論頗平正三命通會及星平會海諸書全錄用之
</p>
<div class="section" id="title-57"><h2>
	五星考三卷<span class="jiazhu">浙江廵撫採進本</span>
</h2></div>
<p class="em2">
	不著撰人名氏首言安命分宫之法次及大小行限次及吉凶星曜神煞次論拱夾沖釣以及窮通壽天諸局多列圖說觀其義例當出自明人之手其中精當者星平會海俱巳採掇無遺至於二十八宿如女自屬土牛自屬金無可疑者而此書於一宿之中五行互用如角初度至三度以爲屬水四度至八度以爲屬木九度至十三度以爲屬金他宿仿此此則務爲新奇而不當於理矣且角止有十度而演至十四度他宫諸宿畧同亦不知其何所本也
</p>
<div class="section" id="title-58"><h2>
	星平會海十卷<span class="jiazhu">通行本</span>
</h2></div>
<p class="em2">
	不著撰人名氏黄虞稷千頃堂書目載有其名蓋明人所編前有自題稱武當山玉虚宫三逢甲子日金山人如果甲子三逢則年已一百八十矣術家故爲虚誕以惑人聽不足憑也其書兼論子平五星所撮取者不一家而亦有合有不合如加盤喬廟諸法持論非不詳密而推衍家宗之徃徃十失其九且印行旣久糢糊舛誤幾不可句讀在坊本中又出星平大成之下矣
</p>
<div class="section" id="title-59"><h2>
	相掌金龜卦一卷<span class="jiazhu">永樂大典本</span>
</h2></div>
<p class="em2">
	舊本題鬼谷子撰其法用草一莖五指各自尖量至窮抗復自拇指比至中紋逐一截斷排列成龜用以推斷其成格左右共圖三十四以格之全與不全判人禍福蓋俚俗猥鄙之談託之古人也
</p>
<div class="section" id="title-60"><h2>
	貴賤定格三世相書一卷<span class="jiazhu">永樂大典本</span>
</h2></div>
<p class="em2">
	舊本題鬼谷子撰其法以十二辰分屬貪狼巨門亷貞文曲破車武曲祿存而各爲之像又冠帯臨官帝旺諸星亦有像在術數之家亦最俚淺
</p>
<div class="section" id="title-61"><h2>
	貴賤定格五行相書一卷<span class="jiazhu">永樂大典本</span>
</h2></div>
<p class="em2">
	舊本題唐袁天綱撰蓋依托也其說謂春夏秋冬十二時各變移部位而曰某時生居黄帝之頭某時生居黄帝之手某時生居黄帝之足怪妄殊甚又一條記所相一人云正月生人四月受胎前生京西路來曾捨牛一頭入僧寺今生衣食豐足云云益誕謬不足詰矣
</p>
<div class="section" id="title-62"><h2>
	古今識鑒四卷<span class="jiazhu">浙江范懋柱家天一閣藏本</span>
</h2></div>
<p class="em2">
	明袁忠徹編忠徹鄞縣人父珙字庭玉號柳莊精於相法嘗决成祖當有天下及即位擢官太常寺丞忠徹傳其父術亦仕至尚寳少卿明史方技傳附見珙傳中史稱所著有人相大成今未見是編乃宣宗命採古來相人有驗者裒爲一書至景泰二年始奏進所錄上自三皇下迄明代又自作象人賦一首附之夫相術精微心傳神會捃拾典故僅得其粗且其編次體例頗嫌淆混如以季友老聃以上屬之三代以孔子顔曾而下係之列國殊爲强生分别至宓羲蛇身人首神農人身牛首諸說緯書妄記本屬荒唐亦併列之尤失持擇若乃文君臉似芙蓉眉如遠山亦人相法則幾於笑具矣
</p>
<p class="em2">
	右術數類命書相書之屬十八部二十九卷<span class="jiazhu">内六部無卷數</span>皆附存目
</p>
<div class="section" id="title-63"><h2>
	玄女經一卷<span class="jiazhu">兩江總督採進本</span>
</h2></div>
<p class="em2">
	舊本題云黄帝授三子玄女經蓋術數家依托所爲隋書經籍志有玄女式經要法一卷列之五行家此書詳於論嫁娶日辰其發端以太乙所在占日之吉凶以天罡加臨占與人期會亦屬五行家言然無以證其即玄女式經要法否也此本爲毛晉所刻字多脫誤殆不可讀
</p>
<div class="section" id="title-64"><h2>
	洪範政鑒十二卷<span class="jiazhu">永樂大典本</span>
</h2></div>
<p class="em2">
	宋仁宗皇帝撰前有御製序曰宸宫餘暇氾覧史籍洪範之說緬然可尋而伏鄭所編靡聞全錄前則歆向作傳散布羣篇後則京夏諸儒衍釋證兆簡牘廣記顚末弗齊不有彚分何從質信亦嘗取書林之奏合日官之藏叅咨邇臣覆究曩例遂采五行六沴前世察候最稽應者次爲十二卷名曰洪範政鑑若語非典要過涉怪譎則畧而不載若占有差别互存考驗則析而詳言君人者承天子民必逆知未萌前慮諸慝庶乎嗣祖宗之構順陰陽之權故因題辭兼以自勵云云玉海云康定元年十一月丙辰内出御製洪範政鑒十二卷示輔臣即此本也其書以五行分類自春秋以迄厯代事應採摭頗詳蓋亦古帝王敬畏修省之意然聖人欽崇永保無刻不然不必遇變而始警即上天垂戒亦從無一定之格不移尺寸洪範庶徵約舉感應之理亦大凡耳漢儒推衍條目愈繁稽其所談率以某災應某事而不能先言某事當有某災故劉知幾史通書志篇曰肇彰先覺取驗將來言必有中語無虚發苟志之竹帛誰曰不然若乃前事巳徃後來追證課彼虚說成此游詞多見其老生常談徒煩翰墨又穿鑿旣甚同異彌多知幾所謂董京之說前後相反向歆之解父子不同言無準的事益煩費者尤篤論也雖仁宗令主其書當存而所言無裨於實政今謹附存其目焉
</p>
<div class="section" id="title-65"><h2>
	禮緯含文嘉三卷<span class="jiazhu">浙江吳玉墀家藏本</span>
</h2></div>
<p class="em2">
	不著撰人名氏目錄後有題詞曰巳上天鏡地鏡人鏡皆萬物變異但有所疑無不具載此乃三才之書共六十篇易名禮緯含文嘉三卷紹興辛巳十一月二十九日東南第三正將觀察使張師禹授考宋兩朝藝文志曰今緯書存者獨易而含文嘉乃後人著爲占候兵家之說與諸家所引禮緯乖異不合故以易緯附經以含文嘉入五行云云則其書實出南宋初然張師禹記特稱易名禮緯含文嘉則此名實師禹所改原本稱即其本書兩朝藝文志疑其乖異不合蓋偶未詳核也朱彝尊經義考旣厯引諸書所引含文嘉證其不合又云所見凡二本一本畫雲氣星煇之象而附以占詞一本分天鏡地鏡人鏡皆非原書而於含文嘉標目之下仍注存字則舛誤甚矣
</p>
<div class="section" id="title-66"><h2>
	丙丁龜鑑五卷續錄二卷<span class="jiazhu">兩江總督採進本</span>
</h2></div>
<p class="em2">
	宋柴望撰望字仲山江山人嘉定紹典間爲太學上舍除中書特奏名淳祐六年歲在丙午正旦日食望因上此書逮下詔獄尋放歸景炎二年薦授廸功郎史館國史編校宋亡後不仕而終爲柴氏四隠之一是書大旨以丙午丁未爲國家厄會因厯摭秦莊襄王以後至晉天福十二年凡值丙午丁未者二十有一皆有事變應之而歸本於修省戒懼以人勝天通考著錄作十卷此本止五卷然首尾完具蓋明人所合併也續錄二卷一爲元人所撰記宋眞宗景德三年至理宗淳祐七年值丙午丁未者五一爲明人所續記元世祖大德十年至順帝至正二十七年值丙午丁未者二亦各舉時事實之如望書之例均不著姓名考陽九百六元二之說自漢以來即有之丙丁之說則倡於望元人續錄序引陰陽家之言曰丙丁屬火遇午未而盛故陰極必戰亢而有悔也又曰丙祿在巳午爲刃煞丁祿居午未爲刃煞其說純用術數家言不出經典夫王者敬天勤民無時可懈豈待六十年一逢厄會始議修省且史傳所書亂多治少亦不必盡係於丙丁望徒見靖康之變適在是二年中故附會其文冀以悚聽實則所列事迹多涉牽就宜其言之不行也且論涉禨祥易熒民聽輟耕錄所載龍蛇跨馬之妖言豈非至正二十七年適當丙午遂借是說以惑衆歟後世重其節義又立言出於忠愛之誠故論雖不經至今傳錄實則不可以爲訓也
</p>
<div class="section" id="title-67"><h2>
	黄帝奇門遁甲圖一卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏所載惟陰陽十八局及入門凡例而餘法皆不詳前有序一篇末題景祐己亥七月兵部尚書楊惟德案陳氏書錄解題景祐間修遁甲玉函符應經爲司天春官正楊惟德撰而仁宗御製序文今此序又稱惟德自撰其官階旣不相合而文辭鄙拙亦不類宋人殆依託也
</p>
<div class="section" id="title-68"><h2>
	太乙統宗寳鑑二十卷<span class="jiazhu">浙江汪啟淑家藏本</span>
</h2></div>
<p class="em2">
	舊題元曉山老人撰不知其姓名前有大德七年自序錢曾讀書敏求記稱其家藏舊抄統宗寳鑑有二本其一後附起例眞數淘金歌二書各一卷其一後附數林籌數專征集畧神機三鏡三書各一卷今檢此本並無所附或爲傳錄者所删削也其書以太乙周行統運六十四卦與夫五福三基之貴神八門十精之星使經緯錯綜標類成編凡分二百餘目大約本王希明金鏡式經而推擴之頗爲該備案王肯堂鬱岡齋筆麈云太乙之術世所宗尚者惟統宗寳鑑其求積年術置演上元甲子距元大德七年癸卯歲積一千零一十五萬五干二百一十九年以爲七曜齊元之法然用此積算逆推至上元甲子得氣應三十四萬七千八百七十五分乃戊戌日酉正三刻非甲子年甲子月甲子日甲子時也其非七曜齊元明矣作太乙書者不精算法故譌舛如此行之數百年莫爲是正可歎也云云是其於演記尋元之術殊未足據矣
</p>
<div class="section" id="title-69"><h2>
	太乙成書八卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏是書以太乙五將奇偶二算演七十二局視歲神吉㐫其法以上元甲子歲太乙起乾行八宫毎三年一徙計神起寅逆行十二辰天目起甲順行十六神又以計神加艮求天目所在爲始擊將而天目始擊又各以其算立大將叅將故必七十二局而五將遊行變動之格始周凡五周爲三百六十局而甲子之太乙始復歸於乾其毎月者爲月局陰陽順逆畧如遁甲法復約之爲日局而太乙之用乃具書中所列諸局雜引淘金歌金鏡福應紫庭諸經及樂産王佐秘珠諸說以証之不爲詮次徃徃冗雜無緒又其論兵家主客先後以算之和長者勝若闗囚掩迫宜固守而算少者不利深入亦爲牽於成局殆新唐書方技傅序所謂迂而入諸拘擬泥而弗通大方者也
</p>
<div class="section" id="title-70"><h2>
	演禽總法<span class="jiazhu">無卷數　浙江廵撫採進本</span>
</h2></div>
<p class="em2">
	不著撰人名氏言八門休旺及二十八宿降伏厭禳之法其諭禽宿多援引古人以自神至謂周公制禮時遇房日兔夫子在陳絶糧遇昴日雞以救術者之荒誕無稽大率類此末載遁甲符咒諸圖尤鄙俚不足據
</p>
<div class="section" id="title-71"><h2>
	黄帝演禽七元三傳心法一卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏其書乃以七元之翻禽倒將論戰陣主客之用者大畧以兵氣在内利爲主兵氣在外利爲客而比和則利招安不交則利退保值時之壬癸爲截路與旬空時皆在所避其文頗亦簡明然所列條目有倒將而無翻禽且標題稱七元三傳而此書僅一元又三傳爲壬家言或本叅用壬術而卷中並未之及非完書也
</p>
<div class="section" id="title-72"><h2>
	七元六甲天書一卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏雜取星禽衰旺論藏兵立寨及出行之吉㐫而參以六甲靑龍之圖及掌中門似又旁採遁甲之術其論毎月值日星咸池月厭徃亡之類又與近世選擇家相同大都剽竊成書夸誕無取末附以觀雲日月圖及占旗歩風之說至謂敵用靑旗則我用白旗必勝風從南來爲緩風陣不宜動從北來爲勝風我軍不戰大勝此尤術士悠謬無稽之說矣
</p>
<div class="section" id="title-73"><h2>
	奇門要畧一卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏大都摭拾奇門五總龜之說畧加詮次於得奇得門得使毫無所發明即超神接氣亦未之及而以爲得宋平章趙公之傳書末復援劉基徐逹以自神其術此術家誕妄之習不足究詰也
</p>
<div class="section" id="title-74"><h2>
	太乙遁甲專征賦一卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏考焦竑經籍志有明員卓遁甲專征賦其名與此相合或即卓書或後人所擬作莫能詳也其書以遁甲論行軍趨避之用不外烟波釣叟歌中之意别無所發明且以太乙命名而篇中絶無一語及太乙九宫計神主客者尤爲不可解矣
</p>
<div class="section" id="title-75"><h2>
	佐玄直指圖解十卷<span class="jiazhu">安徽廵撫採進本</span>
</h2></div>
<p class="em2">
	舊本題明劉基撰汪元標訂江之棟輯蓋世有佐玄直指賦一篇傳爲基所著天啟丁卯之棟因演爲圖式而纂注之元標則爲刋刻以行者也其書以相地爲主於山運卦位星宫弔替之說畧具八卷以下詳選擇之要末附上官出行吉㐫間採六壬遁甲遊魯奇儀之說視術家遊談不根者尚爲簡當云
</p>
<div class="section" id="title-76"><h2>
	肘後神經大全三卷<span class="jiazhu">浙江范懋柱家天一閣藏本</span>
</h2></div>
<p class="em2">
	舊本題涵虚子臞仙撰臞仙者明寜獻王權號也權有漢唐秘史已著錄其平生頗講神仙方技之書所著肘後神樞二卷運化玄樞一卷見明史藝文志又高儒百川書志亦云臞仙肘後神樞二卷九章七十七條今是編所載皆推算諸星煞吉㐫以爲趨避上卷爲值日圖中卷爲值時傍圖下卷爲值日時斷例卷帙篇章與明史志及高儒書志俱不相合圖說亦皆疎陋疑巳爲後人增益非原本矣
</p>
<div class="section" id="title-77"><h2>
	遁甲吉方直指一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明王巽撰巽自號秦臺子蘭陽人官欽天監五官司厯是書前有自序謂永樂中上廵狩北京增大統王遁厯書命巽及冬官正皇甫仲和靈臺郞湯銘等推演遁甲删諸㐫時專注吉門以利用因集爲此書蓋亦壬遁厯之畧例也然術家主趨避未有不明於所避而可以獲吉者專選吉方以求驗非古法矣
</p>
<div class="section" id="title-78"><h2>
	類編曆法通書大全三十卷<span class="jiazhu">兩淮鹽政採進本</span>
</h2></div>
<p class="em2">
	不著編輯者名氏考明史藝文志載曆法通書三十卷注金谿何士泰景祥曆法臨江宋魯珍輝山通書合編今觀是書於何宋兩家外另標鼇峰熊宗立道軒類編一行不知何時增入十九卷以前目錄析爲三節分標何宋熊三人之名自二十卷以下别起目錄似又另爲一書而不註何人所纂卷首原序亦無姓名稱宋輝山通書集先賢之秘而何景祥曆法集成又輝山所未見故以二書合之其說與藝文志相合疑即志所稱曆法通書而坊間又有所增益也其所戴選擇之要皆術家常法初無秘義至紕繆之處則欽定協紀辨方書駁正詳矣
</p>
<div class="section" id="title-79"><h2>
	原本五行類事占徵驗九卷<span class="jiazhu">浙江范懋柱家天一閣藏本</span>
</h2></div>
<p class="em2">
	舊本題明李淑通撰前有正統庚申自序其結銜稱賜進士前詹事府通事舍人其里貫稱河南考太學明進士題名碑正統庚申以前無所謂李淑通者疑不能明也然錢春作五行類應巳稱淑通有此書則其來久矣大旨祖漢書五行志所引董仲舒劉向劉歆之說而衍之故其體例近古不似五行家之猥鄙然其爲穿鑿附會則一也
</p>
<div class="section" id="title-80"><h2>
	五行類事占徵驗六卷<span class="jiazhu">安徽廵撫採進本</span>
</h2></div>
<p class="em2">
	不著撰人名氏案錢春五行類應凡例稱具書初成於中州李氏淑通重修於張氏賁通名曰五行類事占徵應因爲叅訂而改題之考李淑通書凡九卷尚有范氏天一閣寫本傳於世今檢此書類目次序俱與錢本相同殆即張賁通之書矣惟春稱書名作徵應而此本實作徵驗稍有不合或傳寫有一誤也其書厯紀古今災異之事惟元代闕焉所列門目悉本之諸史五行志大抵與馬端臨物異考相近惟分析標題少異其靣目耳
</p>
<div class="section" id="title-81"><h2>
	通書捷徑<span class="jiazhu">無卷數　浙江范懋柱家天一閣藏本</span>
</h2></div>
<p class="em2">
	明樓楷撰楷號南沙鄞縣人是書成於嘉靖癸亥以世行選擇通書有彼此背馳棄取違戾者故作此以正之其似吉而有犯本㐫而多解者咸爲之辨析
</p>
<div class="section" id="title-82"><h2>
	選擇集要六卷<span class="jiazhu">兩淮鹽政採進本</span>
</h2></div>
<p class="em2">
	明黄一鳯撰一鳯字時鳴峽江人萬曆丙戌進士以術家通書多改竄古人成法以致選擇謬誤因取楊救貧造命千金歌爲主而以吳景鸞郭景純曾文迪諸說叅考成書詞意簡明頗爲得法前有一鳯原序國朝雍正中余朝相爲之重刋并附鐫其所作齊安堂辨疑及續補於末
</p>
<div class="section" id="title-83"><h2>
	五行類應九卷<span class="jiazhu">江蘇廵撫採進本</span>
</h2></div>
<p class="em2">
	明錢春撰春有湖湘五畧已著錄此書乃春以御史廵按湖廣時取李淑通及張賁通所輯五行類事占徵應一書稍爲叅訂而刋行之自春秋迄於南宋皆仍原書之例自稱於徵驗之事牽合附會者畧爲芟薙然以原書相較大畧相同亦未嘗有所訂正也
</p>
<div class="section" id="title-84"><h2>
	大統皇曆經世三卷<span class="jiazhu">江蘇廵撫採進本</span>
</h2></div>
<p class="em2">
	明胡獻忠撰獻忠自號六六道人婺源人其書以明代大統曆所列九宫紫白圖俗師多有訛異故特掲而明之大指推本洛書弁以八卦法象三十六官序卦之圖並取丹書圖象而以敬與義爲一白怠與欲爲二黑謂即九宫紫白之原其立說不免過高次及九星中宫疑歌黄黑道列宿一切吉凶消息之要中卷爲十二月直日星煞之圖下卷爲六甲直時星煞之圖蓋當時選擇通行之本也
</p>
<div class="section" id="title-85"><h2>
	奇門說要一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明郭仰亷編仰亷始末未詳是書即陰陽十八局起例立成之說别無要指蓋亦從諸書抄撮而成
</p>
<div class="section" id="title-86"><h2>
	將門秘法陰符經三卷<span class="jiazhu">浙江廵撫採進本</span>
</h2></div>
<p class="em2">
	不著撰人名氏但稱爲陳搏所傳分前後别三集前集取星平家三刑方爲安營要訣旁及占風候氣並用壬家生死炁二神以爲按十二月節背生擊死必勝後集以坐孤取虚術爲言而廣其說爲萬人用年千人用月百人用旬輔以六用靑龍之圖末復載金威玉女符咒曁六甲隠身法爲别集殊詭誕不可信也
</p>
<div class="section" id="title-87"><h2>
	禽遁七元成局書十四卷<span class="jiazhu">兩江總督採進本</span>
</h2></div>
<p class="em2">
	國朝汪漢謀編康熙癸酉陳錕錄而傳之錕自題曰雲門不知其何地也其書亦用翻禽倒將之法有氣將日將時將彼將我將時制日我制彼者爲吉反是爲凶以二十八宿按毎日十二時考其吉凶論行軍主客勝負之幾自一元甲子日行禽虚日䑕日易一禽閲七甲子禽凡十五周而復循其始故有七元成局所條列亦頗井井世之爲兵家言者每稱之然考其所列翻禽倒將之法亦俱舛互失次據池本理論翻倒法以翻覆爲翻禽爲我取上禽下之意故居時將之下倒轉爲倒將爲彼取下伏上之義故居氣將之上翻宜制倒而此槩沿俗說以倒將爲翻禽即此可見所學之未精矣
</p>
<div class="section" id="title-88"><h2>
	陳子性藏書十二卷<span class="jiazhu">江西廵撫採進本</span>
</h2></div>
<p class="em2">
	國朝陳應選撰應選字子性廣州人康熙中諸生是書首列理氣天體論太極圖說及諸圖次論羅經繼言選擇多取舊說斷其得失亦自發新論然於太陽太陰過度皆用古法由今推之多所未合推衍後來流年亦頗訛舛又如何尚公煞等名亦多不可信唯用眞太陽到向到坐法及六氣元幾定局尚爲合理耳
</p>
<p class="em2">
	右術數類陰陽五行之屬二十六部一百六十三卷<span class="jiazhu">内二部無卷數</span>皆附存目
</p>
<div class="section" id="title-89"><h2>
	太素脈法一卷<span class="jiazhu">通行本</span>
</h2></div>
<p class="em2">
	不著撰人名氏其書以診脈辨人貴賤吉凶原序稱唐末有樵者於崆峒山石函得此書凡上下二卷云仙人所遺其說荒誕蓋術者所依托此本祗一卷或經合併或佚其下卷也按太素脈自古無聞宋史載僧智緣隨州人嘉祐末召至京師毎察脈知人貴賤禍福休咎診父之脈而能道其子吉凶所言若神王珪疑古無此術王安石曰昔醫和診晉侯而知其良臣將死則視父知子亦何足怪哉云云其引據亦自有理然推繹傳文醫和亦以人事斷之料其當爾故其對晉侯曰疾不可爲也是謂近女室疾如蠱非鬼非食惑以䘮志良臣將死天命不祐其對趙武曰國之大臣榮其寵祿任其大節其菑禍興而無改焉必受其咎何常一字及於脈且傳曰視之亦不云診是特良醫神解望其神色知之安石所云殊爲附會大抵此術興於北宋故智緣以前不聞有此而羅擴作張擴傳稱擴少好醫從龎安時游後聞蜀有王朴善脈又能以太素知人貴賤禍福從之期年得衣領中所藏素書盡其訣乃辭去擴徽宗時人則王朴當與智緣同時足證其並出於嘉祐間觀此書原序亦僅稱唐末所得其非古法審矣此本所載皆七言歌括至爲鄙淺未必即領中之素書殆方技之流又從而依托耶
</p>
<div class="section" id="title-90"><h2>
	神幾相字法一卷<span class="jiazhu">永樂大典本</span>
</h2></div>
<p class="em2">
	一名景齊字至理集景齊不知何許人自序稱偶信歩山石忽見一異人箕踞於盤石詢某日子非景齊乎僕驚其預知姓名疑是神人異人曰此乃東華洞文上卷奇篇嘗付安石今日以中卷授於子密窺乃隂陽秘記釋字神機之書云云似是南北宋間人矣蓋淺陋術士耳聞有王安石字說遂假借其名也
</p>
<div class="section" id="title-91"><h2>
	龜鑑易影皇極數一卷<span class="jiazhu">永樂大典本</span>
</h2></div>
<p class="em2">
	舊本題邵居敬撰不著時代亦不知何許人永樂大典載之則元以前書矣其法以字之偏旁定吉凶如云二口一犬哭泣臨身牛角安刀情事解散之類蓋今所謂測字術也
</p>
<div class="section" id="title-92"><h2>
	紀夢要覽三卷<span class="jiazhu">浙江范懋柱家天一閣藏本</span>
</h2></div>
<p class="em2">
	明童軒撰軒字士昂鄱陽人景泰辛未進士官至吏部尚書是書夢論一卷厯代紀夢事實二卷卷末禳夢符及占夢法則鄙俚荒唐爲異端邪說之尤矣周官占夢其法不傳漢志有黄帝長柳占夢十一卷甘德長柳占夢二十卷今亦久佚軒乃摭村巫瞽說以當之不亦陋乎
</p>
<div class="section" id="title-93"><h2>
	夢占類考十二卷<span class="jiazhu">内府藏本</span>
</h2></div>
<p class="em2">
	明張鳯翼撰鳯翼字伯起長洲人嘉靖甲子舉人明史文苑傳附見皇甫涍傳末是編取六經子史及稗官野乘所言夢兆之事排比成書分爲三十四類大抵摭集原文畧採後人之論及以巳見附之然亦僅據其善惡巳然之迹而於所謂占事知來者茫乎未得其術則亦僅抄撮故事之書而不可據以候眎吉凶於占之名頗無當也
</p>
<div class="section" id="title-94"><h2>
	夢林玄解三十四卷<span class="jiazhu">兩淮鹽政採進本</span>
</h2></div>
<p class="em2">
	明陳士元撰何棟如重輯士元有易象鈎解棟如有明祖四大法皆已著錄士元初作夢書元解棟如因而廣之分夢占二十六卷夢禳二卷夢原一卷夢徵五卷前有凡例稱是書在宋景祐間名圓夢秘策爲晉葛洪原本而宋邵雍輯之者其言無可證據又有孫奭序一篇辭氣纎俗蓋術家依托之文士元等不及辨也
</p>
<p class="em2">
	右術數類雜技術之屬六部五十二卷皆附存目
</p>
<p class="margin2">
	案占夢見周禮及詩其事最古然漢志已列之雜占相字太素脈之類並出後世益不足道矣今統名曰雜技術錄其名以備數耳非有所取也
</p> 



</div></body></html>