<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百七十九·集部三十二（别集類存目六）</title></head><body><div id="text">

<p>
<strong>欽定四庫全書總目卷一百七十九</strong>
</p>
<div class="section" id="title-0"><h1>
	集部三十二
</h1><hr/></div>
<div class="section" id="title-1"><h2>
	别集類存目六
</h2></div>
<div class="section" id="title-2"><h2>
	滄海披沙集十三卷<span class="jiazhu">江蘇廵撫採進本</span>
</h2></div>
<p class="em2">
	明泌水王朱珵堦撰珵堦號玉源瀋簡王模之七世孫昭定王恬烆子隆慶元年襲封萬曆二十九年卒諡康僖見明史諸王世表所著有衡漳初稿栖雲洞集雲竇寤言葵園紀言公族論等書嘗刻於遜學書院繼合爲一編於吳中重刻之總名曰滄海披沙集穆文熙詩話謂王詩丰神俊逸思致雅澹格調在大曆以前今觀集中若夏日東園詩月落棋聲久涼生酒興多潛龍寺訪孟誠菴詩借宿閒多咏求名靜覺非春初過涵春閣詩酒嫌蘆笋少春恨李花多等句其格調頗近四靈殊未足追踪大曆至於文體聱牙更不出王李流派矣
</p>
<div class="section" id="title-3"><h2>
	芝堂遺草七卷<span class="jiazhu">福建廵撫採進本</span>
</h2></div>
<p class="em2">
	明葉朝榮撰朝榮有詩經存固已著錄是集爲其子大學士向高所刋凡詩一卷雜文六卷其名芝堂者朝榮判江州時有靈芝産於所作仕學軒前改軒曰瑞芝堂自爲之記因以名集朝榮詩格文格並明白坦易大抵偶然涉筆非刻意欲成一家者也
</p>
<div class="section" id="title-4"><h2>
	四遊稿六卷<span class="jiazhu">浙江廵撫採進本</span>
</h2></div>
<p class="em2">
	明趙志臯撰志臯有内閣奏疏稿已著錄是集前二卷爲初入翰林時作第三卷爲官南京時作第四卷爲使楚時作第五卷爲客粤時作題曰四遊蓋取於此第六卷乃還山以後之作亦併附焉
</p>
<div class="section" id="title-5"><h2>
	朱秉器集八卷<span class="jiazhu">浙江汪汝瑮家藏本</span>
</h2></div>
<p class="em2">
	明朱孟震撰孟震有河上楮談已著錄此集文四卷詩四卷爲張九一所選錄文不出當時習尚詩則音節諧暢而意境不深
</p>
<div class="section" id="title-6"><h2>
	縠城山館文集四十二卷<span class="jiazhu">山東廵撫採進本</span>
</h2></div>
<p class="em2">
	明于愼行撰愼行有讀史漫錄已著錄此集乃所作雜文也明中葉以後文格日卑學淺者蹈故守常才高者破律壞度愼行之文雖不涉弔詭之習至於精心結搆灝氣流行終未能與唐順之王愼中歸有光等並據壇坫故錄其詩集而文集則附存目焉
</p>
<div class="section" id="title-7"><h2>
	龎眉生集十六卷<span class="jiazhu">山東廵撫採進本</span>
</h2></div>
<p class="em2">
	明于愼思撰愼思字無妄號航隠東阿人于愼行之弟也是集詩七卷雜文八卷樂府一卷皆有縱横排奡之氣而頗涉粗豪
</p>
<div class="section" id="title-8"><h2>
	程糿博集六卷<span class="jiazhu">浙江孫仰曾家藏本</span>
</h2></div>
<p class="em2">
	明程大約撰大約字糿博休寜人是集爲于愼行所選凡雜文二卷詩四卷多暢所欲言不拘格律如泛駕之馬不可以羈勒範之前有焦竑序引孔子辭逹之說謂巷伯之譏刺巧言之怨悱何人斯之廹切自後世論之豈不傷温柔敦厚之體而聖人乃錄之於經以爲與辭逹之旨有合又稱其骯髒之姿不爲世格所約結持論侃侃脂韋突梯之人多所不悅而亦爲慷慨好義者之所深與則大約固賦性剛毅直情而徑行者宜發於文章亦肖其爲人也
</p>
<div class="section" id="title-9"><h2>
	雲東拾草十四卷附錄一卷<span class="jiazhu">浙江孫仰曾家藏本</span>
</h2></div>
<p class="em2">
	明韓世能撰世能字存錄長洲人隆慶戊辰進士官至南京禮部侍郞召入兼翰林學士事迹附見明史黄鳯翔傳世能以鑒藏書畫名一時張丑所爲輯南陽書畫表也史稱其教習庶吉士館閣文字是科爲盛考董其昌洛神賦十三行跋稱館師韓宗伯則當爲萬曆己丑科據明史文苑傳所載焦竑黄輝諸人固較他科爲稍勝然世能詩文則不出王李門徑是集爲所自編殁後二十年其子逢祜乃刋行附以誥勅諭祭葬文及碑銘傳狀
</p>
<div class="section" id="title-10"><h2>
	玉恩堂集九卷附錄一卷<span class="jiazhu">浙江孫仰曾家藏本</span>
</h2></div>
<p class="em2">
	明林景暘撰景暘字紹熙華亭人隆慶戊辰進士官至南京太僕寺卿是集爲其子有麟所編凡奏議二卷叅詞二卷詩二卷文三卷附錄碑誌行狀一卷王錫爵張以誠二序及張孟男所撰碑申時行所撰墓誌皆不稱其文章惟杜士全序及王圻所作行狀稍稱之云
</p>
<div class="section" id="title-11"><h2>
	醒後集五卷續集一卷附京省次五卷<span class="jiazhu">福建廵撫採進本</span>
</h2></div>
<p class="em2">
	明盧維禎撰維禎字瑞峰號水竹居士漳浦人隆慶戊辰進士官至戶部侍郞是集爲維禎致仕以後所自刊題曰醒後言如夢之醒也其集以奏疏公移評駁與詩文雜著共爲一編蓋維禎留心吏事故案牘亦一一錄存末附京省次一冊中分地望次府州縣次財賦次會狀次甲科卿輔次蓋亦手錄成編以備紀事但刋入文集則濫矣
</p>
<div class="section" id="title-12"><h2>
	朱文懿文集十二卷<span class="jiazhu">浙江廵撫採進本</span>
</h2></div>
<p class="em2">
	明朱賡撰賡字少欽浙江山陰人隆慶戊辰進士官至文華殿大學士事迹具明史本傳萬曆二十九年大學士趙志臯罷神宗慮朝臣植黨乃起賡入閣後沈一貫沈鯉並罷賡遂獨相七年史稱其醇謹無過然無所建白惟是時東林聲氣傾動一時賡獨借漢唐宋朋黨之害以立論謂漢之黨皆君子而罹小人之害其勢在小人故使卓操之徒得以假手而國移於强臣唐之黨君子小人互相攻擊其勢兩盛而卒兩敗故使朱全忠得以竊入而國移於盜賊宋之黨皆以德行文章標表一時其勢在君子而芟除太過不能使其身安於朝廷之上故使吕蔡諸人得以藉口而國移於隣敵黨愈衆則害愈深變愈大其言切中時病厥後明社旣屋乃信賡言其深識早見有非顧葉諸人所及者其文則未能自成一家蓋本不以詞章名也
</p>
<div class="section" id="title-13"><h2>
	王文端集十四卷<span class="jiazhu">山西廵撫採進本</span>
</h2></div>
<p class="em2">
	明王家屏撰家屏有王文端奏疏已著錄據明史藝文志其集凡二十卷千頃堂書目作復宿山房集凡四十卷今未見傳本是集奏疏四卷詩二卷尺牘八卷凡三種据尺牘卷首韓爌序稱家屏之子已裒彚全帙次第授梓則此其不完之本也朱彝尊明詩綜載其題長陵四駿圖古體詩四首茲集亦未載入知其散佚者多矣
</p>
<div class="section" id="title-14"><h2>
	溪山堂草四卷<span class="jiazhu">浙江汪汝瑮家藏本</span>
</h2></div>
<p class="em2">
	明沈思孝撰思孝有秦錄已著錄是編乃其晩年之作思孝名入瑯琊四十子之列論者謂其晩交姚士粦故間作聱牙之語然其有韻之文亦復流麗特雜著喜爲澁體耳
</p>
<div class="section" id="title-15"><h2>
	天遠樓集二十七卷<span class="jiazhu">浙江孫仰曾家藏本</span>
</h2></div>
<p class="em2">
	明徐顯卿撰顯卿字高望號檢菴長洲人隆慶戊辰進士官至吏部侍郞是集爲其嗣子元淓所編前有王穉登序曰先生卜居陽羡士大夫莫名先生文先生亦不自名文也余與先生雖同枌檟迹若風馬牛然第聞人言先生長者遂亦長者先生未幾先生來過余毎談立言之業不東向讓三即南向讓再余竟莫名先生而僅識先生長者云云是殆有微詞矣
</p>
<div class="section" id="title-16"><h2>
	華禮部集八卷<span class="jiazhu">浙江廵撫採進本</span>
</h2></div>
<p class="em2">
	明華叔陽撰叔陽字起龍無錫人隆慶戊辰進士官禮部主事年二十九卒叔陽爲華察之子王世貞之壻故所作五言頗有父風七言則詞調朗暢兼涉太倉流派其以詩部文部分卷亦仿世貞四部稿式也
</p>
<div class="section" id="title-17"><h2>
	閒雲館集鈔六卷<span class="jiazhu">兩江總督採進本</span>
</h2></div>
<p class="em2">
	明張位撰位有問奇集已著錄是集據于愼行原序有内外二編今本乃其從子希載所選錄故名集鈔毎篇具綴評語皆希載所爲明史稱位當神宗並封三王遽請篤修交泰早兆高禖及疏薦楊鎬依違礦稅諸事其疏稿是集皆不載蓋希載諱而删之也又史稱位諡文莊而此集皆稱文端則未喻其故矣集刻於康熙九年而首有黎元寛序蓋明末編訂之時元寛尚在云
</p>
<div class="section" id="title-18"><h2>
	江岷嶽文集四卷<span class="jiazhu">浙江廵撫採進本</span>
</h2></div>
<p class="em2">
	明江以東撰以東字貞伯全椒人隆慶戊辰進士官至江西提學副使是集爲其門人謝廷諒謝廷讚舒曰敬晏文輝同編凡詩一卷文三卷皆不出當時風氣其第一卷目錄惟載奏疏二篇而集中併載諸記又割二卷中序數篇附之亦編校之疎也
</p>
<div class="section" id="title-19"><h2>
	鐘臺集十二卷<span class="jiazhu">福建廵撫採進本</span>
</h2></div>
<p class="em2">
	明田一儁撰一儁字德萬大田人隆慶戊辰進士官至禮部侍郞事迹具明史本傳一儁禔身嚴苦家無餘貲爲侍講時以劾張居正救吳中行有直聲其人自正其文則未能逮古
</p>
<div class="section" id="title-20"><h2>
	大泌山房集一百三十四卷<span class="jiazhu">安徽廵撫採進本</span>
</h2></div>
<p class="em2">
	明李維禎撰維禎有史通評釋已著錄是集詩六卷雜文一百二十八卷而一百二十八卷之中世家傳誌碑表行狀金石之文獨居六十卷記載之富無逾於是然牽率之作過多不特文格卑冗並事實亦未可徵信明史文苑傳稱維禎爲人樂易濶逹賔客雜進其文章宏肆有才氣海内請求者無虚日能屈曲以副所望碑版之文照耀四裔門下士招富人大賈受取金錢代爲請乞亦應之無倦然文多率意應酬品格不能高也朱彝尊明詩綜亦謂本寜著作如官厨宿饌粗鹿肥麋雖腒䐹具陳鱻薧襍進無當於味今核是集知非故爲詆毁矣
</p>
<div class="section" id="title-21"><h2>
	劉聘君全集十二卷<span class="jiazhu">江西廵撫採進本</span>
</h2></div>
<p class="em2">
	明劉元卿撰元卿有大象觀已著錄元卿師事耿定向及同邑劉陽講求心學而其詩文乃多慶弔之篇罕見闡發理道類閩中所刊林網山集考江西通志元卿所著本有山居草還山續草諸編此本爲其門人洪雲蒸等所輯觀其體例舛襍知其去取之失當蓋已非元卿之舊本矣
</p>
<div class="section" id="title-22"><h2>
	不二齋文選七卷<span class="jiazhu">浙江廵撫採進本</span>
</h2></div>
<p class="em2">
	明張元忭撰元忭有紹興府志已著錄明史儒林傳稱元忭少負氣節年十九聞楊繼盛死爲文遥祭之又稱其自未第時即與鄧以讚從王畿游傳良知之學然皆勵志潛修躬行實踐以讚品端志潔元忭亦矩薙儼然無蹈入禪寂之病與畿之恣肆迥殊是集凡文六卷詩一卷亦無語録粗鄙之習但於是事非當行耳
</p>
<div class="section" id="title-23"><h2>
	粤草十卷蜀草七卷<span class="jiazhu">江西廵撫採進本</span>
</h2></div>
<p class="em2">
	明郭子章撰子章有蠙衣生易解已著錄其平生所作之文皆毎官一地即爲一集此粤草其官廣東潮州知府時作蜀草其官四川提學僉事時作也前有萬曆庚寅周應鼇序稱子章没於廬山粤草先出越若干年蜀草乃出蓋作於諸草之前而刻則在子章身後其標題皆曰自學編則子章諸草之總名云
</p>
<div class="section" id="title-24"><h2>
	晉草九卷楚草十二卷家草七卷<span class="jiazhu">江西廵撫採進本</span>
</h2></div>
<p class="em2">
	明郭子章撰晉草乃其由浙江參政遷山西按察使時所作在萬曆二十一年楚草乃其由山西遷湖廣布政使時所作在二十二年家草則由福建布政使入覲歸而乞休時作在二十六年也此後即接黔草矣是集鈔本訛脫甚多併佚其家草之第六卷考其總目所缺凡尺牘十八首故原目八卷今以七卷著錄焉
</p>
<div class="section" id="title-25"><h2>
	黔草二十一卷<span class="jiazhu">浙江汪汝瑮家藏本</span>
</h2></div>
<p class="em2">
	明郭子章撰是集自爲一編乃其廵撫貴州時作總目雖題二十一卷而第八卷分九子卷第九第十第十一第十二第十七卷皆分二子卷卷十四分三子卷實三十四卷不明其例至卷十四後旣曰卷又十四又曰卷又又十四尤剙見也案千頃堂書目子章所著尚有閩草十六卷留草十卷浙草十六卷閩藩草九卷養草一卷苫草六卷傳草二十四卷今皆未見而粤草十卷黄虞稷乃不著錄蓋當時隨作隨刻又隨意以數種爲一帙多寡分合初無一定故所見參差不一耳
</p>
<div class="section" id="title-26"><h2>
	李中丞文集二卷<span class="jiazhu">江西廵撫採進本</span>
</h2></div>
<p class="em2">
	明李淶撰淶字源甫號養愚雩都人隆慶辛未進士官至右僉都御史廵撫應天是集爲國朝康熙十年其里人易學實所刻大抵皆應俗之作蓋淶本以淸介著學實之刻其遺文特重其爲人耳
</p>
<div class="section" id="title-27"><h2>
	文潔集四卷<span class="jiazhu">江西廵撫採進本</span>
</h2></div>
<p class="em2">
	明鄧以讚撰以讚字定宇新建人隆慶辛未進士官至吏部侍郞諡文潔事跡具明史儒林傳以讚早以孝行聞晚退居西山三十年以淸介爲世所重而無所著述此本乃吉水鄒元標蒐輯於斷簡散帙之中宜興吳達可爲之付梓其講學語僅存數則餘不過奏疏三首與書序記傳諸應酬之文耳中附詩數十首尤非所長也
</p>
<div class="section" id="title-28"><h2>
	方初菴集十六卷<span class="jiazhu">浙江孫仰曾家藏本</span>
</h2></div>
<p class="em2">
	明方揚撰揚字思善號初菴歙縣人隆慶辛未進士官至杭州府知府是集第一卷爲語錄二卷爲箴論三四卷爲詩五卷至十六卷爲雜文其語錄箴論尚皆切實惟詩文多酬應之作末附蒞官時諸告條尤爲冗襍揚本有山中燕中中州南署等稿此集乃其門人賀燦然所合編也
</p>
<div class="section" id="title-29"><h2>
	陳如岡文集二卷<span class="jiazhu">兩江總督採進本</span>
</h2></div>
<p class="em2">
	明陳大科撰大科字思進號如岡南通州人隆慶辛未進士官至右都御史兼兵部侍郞總督兩廣大科官給事中時因歲旱上弭災六事遷太常卿時又疏救李獻可等又劾太監馮保有直聲及總督兩廣有定安南功是集上一卷具錄當時奏疏下一卷則雜文數篇而已
</p>
<div class="section" id="title-30"><h2>
	賜餘堂集十四卷<span class="jiazhu">内府藏本</span>
</h2></div>
<p class="em2">
	明吳中行撰中行字子道號復菴武進人隆慶辛未進士官編修時與趙用賢等論張居正廷杖削籍後屢起屢廢卒不大顯終於侍講學士掌南京翰林院事事迹具明史本傳是集爲其子大理寺少卿亮所編中行以鯁直稱詞章不甚著於世集中植綱常正朝廷二疏氣節凛然又不以詞章論矣
</p>
<div class="section" id="title-31"><h2>
	鄒聚所文集六卷外集一卷<span class="jiazhu">浙江廵撫採進本</span>
</h2></div>
<p class="em2">
	明鄒德涵撰德涵字汝海安福人隆慶辛未進士官至河南按察司僉事明史儒林傳附見其祖守益傳末是集凡詩一卷文五卷其外集一卷則皆厯官誥勅及徃來書牘也詩文多涉禪機持論亦徃徃偏駁史稱守益子善服習父訓踐履無怠稱其家學而德涵從耿定理游定理不答發憤湛思自覺有得於是專以悟爲宗於祖父所傳始一變云
</p>
<div class="section" id="title-32"><h2>
	研山山人漫集一卷<span class="jiazhu">浙江孫仰曽家藏本</span>
</h2></div>
<p class="em2">
	明方旴撰旴字文明後棄舉子業將遊五岳取莊子逍遥遊語改名大年蘇州人居洞庭東山是集爲湖州沈庭詔所編前有隆慶二年姜元序茅翁積方山人傳又列翁積詩評數條逐體分論多大言無實至詆束晳補亡穢不可讀其分五言律五言排律爲二格而云排律本賦體又謂絶句裁自近體皆漫無依據其推重旴詩以四言六言比嵇康五言比陶潛五言律比張九齡五言絶句比王維然皆所謂形骸之外去之愈遠七言古詩尤爲淺薄翁積總評謂侈萬言於毫末恣百態於緗縹雖有歉於豪士實無損於專門則亦知其才地之弱矣
</p>
<div class="section" id="title-33"><h2>
	蒼耳齋詩集十七卷<span class="jiazhu">浙江孫仰曾家藏本</span>
</h2></div>
<p class="em2">
	明方問孝撰問孝字胥成歙縣人仕履未詳歙縣志亦無其名姓集中有與汪道昆詩當是隆萬間人其詩風華有餘深厚不足蓋亦沿七子之派多浮聲而少切響也
</p>
<div class="section" id="title-34"><h2>
	交翠館集十卷<span class="jiazhu">江西廵撫採進本</span>
</h2></div>
<p class="em2">
	明萬道光撰道光字日章臨川人是集詩文皆未入格其學以金谿爲宗說經諸篇皆疎於考證如或謂綱目不出朱子手道光以爲無的考是不知有趙師淵也伊尹放之于桐放字爲教字之誤乃沈括夢溪筆談之說道光亦未能引據
</p>
<div class="section" id="title-35"><h2>
	汪禹乂詩集八卷<span class="jiazhu">浙江孫仰曽家藏本</span>
</h2></div>
<p class="em2">
	明汪淮撰淮字禹乂休寜人隆慶間山人也是集皆古今體詩前有陳履王世貞劉鳯汪道昆吳子玉諸人序子玉序稱令其伯子懋孝手錄成卷論於余蓋淮所自編其詩皆依託七子之門戶故世貞等頗奬借焉
</p>
<div class="section" id="title-36"><h2>
	巢雲軒詩集六卷續集五卷詩餘一卷<span class="jiazhu">安徽廵撫採進本</span>
</h2></div>
<p class="em2">
	明吳宗儒撰宗儒字次魯號黄麓晩號止耕休寜人其詩工於聲律然運意不深風骨亦未成就
</p>
<div class="section" id="title-37"><h2>
	卓光祿集三卷<span class="jiazhu">浙江汪汝瑮家藏本</span>
</h2></div>
<p class="em2">
	明卓明卿撰明卿有卓氏藻林已著錄所著有卓澂甫詩集續集北游稿文集三山游稿諸編其子爾康請曹子念裒合删定編爲此集其詩頗囿於風氣未能自出新裁
</p>
<div class="section" id="title-38"><h2>
	卓澂甫詩續集三卷<span class="jiazhu">江蘇廵撫採進本</span>
</h2></div>
<p class="em2">
	明卓明卿撰是集爲明卿所自編刻於萬曆甲申李維禎序稱元美兄弟左提右挈足使澂甫不朽深有不滿之詞焉
</p>
<div class="section" id="title-39"><h2>
	廣讌堂集二十四卷<span class="jiazhu">兩淮鹽政採進本</span>
</h2></div>
<p class="em2">
	明樊山王朱翊𨥌撰翊𨥌字匡鼎自號隱眞子荊王曕堈六世孫萬曆庚子襲封其父載岑以文行稱翊𨥌世其家學與弟翊𨬑翊{朔/金}皆好爲詩兄弟嘗共處一樓號花萼社楚藩多强横樊山一派其最文雅者也是集賦及三言四言詩共一卷五七言古今體詩共二十二卷長短句一卷大抵多近香山之派末有道德經說奥二卷題曰朱孟嘗撰盖亦楚宗是以附録與詩集爲不倫今别入子部道家類焉
</p>
<div class="section" id="title-40"><h2>
	梅雪軒詩稿四卷<span class="jiazhu">兩淮鹽政採進本</span>
</h2></div>
<p class="em2">
	明朱敬鑉撰敬鑉字進父秦愍王樉八世孫萬曆中爲奉國中尉詩格淺弱敷衍成篇而已
</p>
<div class="section" id="title-41"><h2>
	樂陶吟草三卷<span class="jiazhu">浙江廵撫採進本</span>
</h2></div>
<p class="em2">
	明姚舜牧撰舜牧有易經疑問已著錄是集乃康熙癸丑其曾孫淳顯所刋朱彝尊靜志居詩話謂舜牧以厚德聞鄉里事難悉書詩不專工然頗自喜今觀是編皆沿白沙定山之派首載論詩二首有云試讀三百篇寫意不求工但能矢口發含蓄自無窮其宗旨可見矣據淳顯後序所刋乃詩文全集此本有詩而無文豈佚其半耶
</p>
<div class="section" id="title-42"><h2>
	林初文詩選一卷<span class="jiazhu">兩江總督採進本</span>
</h2></div>
<p class="em2">
	明林章撰章本名春元字初文福淸人萬曆癸酉舉人坐事除名後上書言兵事瘐死於獄是集前有曹學佺序曰初文才士爲嫉者所中所作多散佚其子裒輯爲一帙梁溪尤時純付梓則是集本有刋板而此乃寫本蓋傳錄於板佚之後也凡賦二首詩八十二首學佺序稱其海月賦而此本無之蓋鈔胥又有所漏矣
</p>
<div class="section" id="title-43"><h2>
	鬱儀樓集五十四卷<span class="jiazhu">江蘇廵撫採進本</span>
</h2></div>
<p class="em2">
	明鄒廸光撰廸光字彦吉無錫人萬曆甲戌進士官至湖廣提學副使年四十即罷歸築室惠山多與文士觴詠優游林下者幾三十年時王世貞巳殁廸光欲代領其壇坫然竟不能也是集凡賦一卷詩二十九卷襍文二十四卷其詩文皆欲矯雕鐫翻成淺易故朱彝尊靜志居詩話深不滿焉特畧取其絶句而已
</p>
<div class="section" id="title-44"><h2>
	石語齋集二十六卷<span class="jiazhu">兩江總督採進本</span>
</h2></div>
<p class="em2">
	明鄒廸光撰其以石語名齋蓋用庚信讀温子昇韓陵山寺碑事亦高自位置矣案江南通志文苑傳載廸光集凡三百餘卷而不詳其名明詩綜載廸光所著有鬱儀樓集調象菴稿始靑閣集不載此集明人集刻本叢襍著錄互異此亦其一也
</p>
<div class="section" id="title-45"><h2>
	調象菴稿四十卷<span class="jiazhu">兩江總督採進本</span>
</h2></div>
<p class="em2">
	明鄒廸光撰案湼槃經曰譬如醉象狂騃暴惡多欲殺害有調象師以大鐵鈎鈎斵其項即時調順惡心都盡一切衆生亦復如是貪慾瞋恚愚癡醉故欲多造惡業諸菩薩等以聞法鈎斵之令住更不得起造惡諸心云云此編乃廸光之續集蓋晩歲所作時方歸心釋氏故以調象名菴因以名集云
</p>
<div class="section" id="title-46"><h2>
	快獨集十八卷<span class="jiazhu">山東廵撫採進本</span>
</h2></div>
<p class="em2">
	明李堯民撰堯民字耕堯濟寜人萬曆甲戌進士官至工部右侍郞是集凡詩六卷文十二卷快獨者所居樓名也雜文中奏疏一類敷陳頗爲剴切詩則秀潤有餘而興象不足純爲七子之派故序之者爲李維禎焉
</p>
<div class="section" id="title-47"><h2>
	征南草一卷<span class="jiazhu">陜西廵撫採進本</span>
</h2></div>
<p class="em2">
	明王邦俊撰邦俊字虞卿鄜州人萬曆甲戌進士官至貴州兵備參政是編即貴州所作時苖民不靖起邦俊理兵事故以征南爲名凡詩三十餘首賦一首又母老乞致仕上兩院呈詞一首亦併附焉
</p>
<div class="section" id="title-48"><h2>
	林伯子詩草一卷<span class="jiazhu">福建廵撫採進本</span>
</h2></div>
<p class="em2">
	明林兆珂撰兆珂有詩經多識編已著錄此集本名挈朋草其題曰林伯子者蓋其序爲柯壽愷所作乃當日同社之辭也凡詩二百三十餘首其中七言律詩頗得錢劉風調集中亦惟此體最多古詩則不能入格蓋晉安一派皆從七言律詩入也
</p>
<div class="section" id="title-49"><h2>
	隅園集十八卷薠川集八卷<span class="jiazhu">浙江廵撫採進本</span>
</h2></div>
<p class="em2">
	明陳與郊撰與郊有檀弓集註已著錄隅園集皆所作雜文及詞曲其文摹仿漢魏似古色斑駁而不出弇州四部之門徑又以其子臯坐鹽徒事陷冤獄上書武安王及縣城隍神亦載集中雖秦詛楚文古有其事編入文集頗覺不倫薠川集皆其里居之時與人尺牘益爲小品矣與郊集總名奉常佚稿凡分四種首爲隅園集次爲黄門集次爲薠川集次爲聆癡符聆癡符者語出顔氏家訓謂可笑之詩賦也今黄門集别入奏議聆癡符又有錄無書故惟以此二編著錄集部焉
</p>
<div class="section" id="title-50"><h2>
	去僞齋文集十卷<span class="jiazhu">江蘇廵撫採進本</span>
</h2></div>
<p class="em2">
	明吕坤撰坤有四禮疑已著錄是集爲其孫愼多等所刋坤於明季講學諸儒中最爲篤實是集亦多有裨世道之文而出於後人之編錄一切俳諧筆墨無不具載夫韓愈雜說僅數條耳其他寓言惟毛頴傳石鼎聯句編入集中革華傳嘲鼾睡諸篇即不編入李漢所以爲有識惜編是集者昧此也至於應俗之文連牘不巳益爲眼中金屑矣
</p>
<div class="section" id="title-51"><h2>
	來禽館集二十九卷<span class="jiazhu">浙江汪汝瑮家藏本</span>
</h2></div>
<p class="em2">
	明邢侗撰侗字子愿臨邑人萬曆甲戌進士官至陜西行太僕卿明史文苑傳附載董其昌傳中是集凡文二十四卷詩僅五卷侗以善書得名當時有北邢南董之目其序十愼行詩集謂李何學唐爲化鳩之眼而於太倉厯下並有微詞蓋能不依七子門戶者故所作大抵和平雅秀王士禎論詩絶句亦有來禽夫子本神淸之語特骨幹未堅不能自成一隊文體則更近於澁矣
</p>
<div class="section" id="title-52"><h2>
	支子餘集五十二卷<span class="jiazhu">浙江汪汝瑮家藏本</span>
</h2></div>
<p class="em2">
	明支大綸撰大綸有世穆兩朝編年史已著錄是編乃大綸自萬曆丙子至壬寅所撰詩賦雜文凡藝餘十四卷政餘八卷屯餘八卷耕餘八卷斆餘二卷述餘六卷又永陵編年史四卷明陵編年史二卷即所謂世穆兩朝編年史也集内酬應之作居多語亦間涉荒誕觀其自題像贊及題觀音像贊竟以孔子自居是何言歟
</p>
<div class="section" id="title-53"><h2>
	御龍子集七十七卷<span class="jiazhu">兩江總督採進本</span>
</h2></div>
<p class="em2">
	明范守己撰守己有曲洧新聞已著錄是編以集爲名實則兼收其說部故目錄毎卷惟署曰御龍子第幾首爲膚語四卷次天官舉正六卷次參兩通極六卷次即曲洧新聞四卷次乃爲吹劔草五十三卷膚語皆襲宋人緖論無所發明天官舉正則抄撮各史天文志亦無所考正參兩通極摹倣太元潛虚皇極經世諸書於八卦之外别爲元息進隆中殺消沮八卦名因而乘之爲九八七十二卦以當七十二候變彖曰繹變象辭曰旉變爻象曰繇末爲索辭八篇以擬繫辭又出諸家僭經之下曲洧新聞雜記時事蓋倣朱弁曲洧舊聞而於張居正屢以謀簒書之未免恩怨之詞不足徵信吹劍草爲所作詩文自稱不作唐以後語然刻意摹擬斧鑿之痕不化
</p>
<div class="section" id="title-54"><h2>
	郢堊集十二卷<span class="jiazhu">浙江孫仰曽家藏本</span>
</h2></div>
<p class="em2">
	明范守己撰是編於宦遊所至各爲一集曰西餉稿曰雲間稿曰北行稿曰吳中稿詩文詞賦雜編不分體裁王世貞爲之序語亦在抑揚之間
</p>
<div class="section" id="title-55"><h2>
	場居集二卷田居稿一卷河上稿一卷<span class="jiazhu">直隸總督採進本</span>
</h2></div>
<p class="em2">
	明李化龍撰化龍有平播全書已著錄其平生以經濟著平播治河諸疏表表當代原不必以詩見乃必欲以功業兼文章其畫蛇之足乎
</p>
<div class="section" id="title-56"><h2>
	少室山房續藁十五卷<span class="jiazhu">浙江汪汝瑮家藏本</span>
</h2></div>
<p class="em2">
	明胡應麟撰應麟有筆叢已著錄是編凡兩都集一卷蘭陰集一卷華陽集十卷養疴集二卷靑霞藁一卷僅止五種蓋類藁未出以前隨作隨刋之本也
</p>
<div class="section" id="title-57"><h2>
	郊居遺稿十卷<span class="jiazhu">安徽廵撫採進本</span>
</h2></div>
<p class="em2">
	明沈懋學撰懋學字君典宣城人萬曆丁丑進士第一授翰林院修撰追諡文節事迹附見明史田一儁傳是編詩三卷雜文七卷萬曆乙巳其兄子有容刋於福建懋學官翰林時值張居正奪情與吳中行趙用賢謀各上疏吳趙皆受杖去國而懋學疏章爲人所持不果進乃貽居正子嗣修書又與工部尚書李㓜滋書以爭之今集中有擬救建言諸臣令大學士張居正奔䘮疏一篇蓋即其時未上之稿然非擬疏之難上疏之難也旣未上矣存之何爲乎
</p>
<div class="section" id="title-58"><h2>
	快雪堂集六十四卷<span class="jiazhu">浙江朱彝尊家曝書亭藏本</span>
</h2></div>
<p class="em2">
	明馮夢禎撰夢禎有厯代貢舉志已著錄夢禎舊藏王羲之快雪時晴帖故以名堂後帖歸馮銓堂名亦隨之而移實則始自夢禎也是編文六十二卷詩止二卷所作皆喜於疏快不以鏤刻爲工而隨意所如無復古人矩矱矣
</p>
<div class="section" id="title-59"><h2>
	海門先生集十二卷<span class="jiazhu">浙江朱彝尊家曝書亭藏本</span>
</h2></div>
<p class="em2">
	明周汝登撰汝登有聖學宗傳已著錄是集凡文十卷詩二卷集中如九解九篇越中南都剡中東粤新安會語五篇皆聚徒講學之語其釋良知二字謂良訓甚也當如至善至德至禮至樂太極太初等至字太字皆甚字之義有不可擬議不可名言之妙其立義新奇非惟孟子無此說即王守仁亦無此說斯眞龍溪末派惟所欲言者矣詩亦作白沙定山之體其正唐詩一十五首尤不可解如取李白問余何事棲碧山一首翻其意而竄改之曰桃花流水依然在别有天地只人間是不幾王安石之一鳥不鳴山更幽乎
</p>
<div class="section" id="title-60"><h2>
	東越證學錄十六卷<span class="jiazhu">安徽廵撫採進本</span>
</h2></div>
<p class="em2">
	明周汝登撰汝登傳王畿之說故是錄以證學爲名而會語亦與詩文並列
</p>
<div class="section" id="title-61"><h2>
	可菴書牘十卷<span class="jiazhu">兩江總督採進本</span>
</h2></div>
<p class="em2">
	明張棟撰棟字可菴崑山人萬曆丁丑進士官至兵科都給事中是編爲其邑人王煥所編以其厯任書牘分卷排纂亦王儉一官一集之例也
</p>
<div class="section" id="title-62"><h2>
	詹養貞集三卷<span class="jiazhu">江西廵撫採進本</span>
</h2></div>
<p class="em2">
	明詹事講撰事講字明甫别號養貞江西樂安人萬曆丁丑進士官至北直隸提學御史其集初刻於萬曆戊戌凡文三卷詩四卷後詩集散佚僅存文集國朝乾隆庚申其元孫道行重刋之即此本也事講從羅念先遊傳姚江良知之學陳獻章王守仁之從祀實允事講之請集中以此疏爲冠蓋其生平宗旨所在也
</p>
<div class="section" id="title-63"><h2>
	片玉集四卷<span class="jiazhu">江西廵撫採進本</span>
</h2></div>
<p class="em2">
	明陳邦科撰邦科字俊卿號警亭高安人萬曆丁丑進士官至河間府知府是集凡閬瀛漫語一卷言責要覽一卷留臺疏稿一卷聽花軒摘稿一卷其閬瀛漫語皆設爲問荅以辨析物理力闢星命輪廻之說持論甚正其謂欲端善敗之原者謹諸德握治亂之機者愼諸人尤爲切實至謂理之變者爲怪氣之變者非怪國家之盛衰本於乖和不關祥異則主持太過欲破䜟緯之妄轉岐天人而二之不幾於天變不足畏乎言責要覽及留臺疏稿皆其官南京御史時所作明至萬曆以後居言路者大率矯激攻訐以致國是紛拏迄於亂亡而未已邦科所列十一條分目爲四十三中有當緩言者三婉言者二勿輕言者七勿爲人言者五可謂曲中明季諸臣之習其疏稿如論罪謫言官救李材論西夏撫賊失策諸篇亦頗剴切惟詩筆粗厲全不入格耳敖文禎作邦科墓誌云所著尚有循良模範辨問錄二書今集中未見或選刻時所佚歟
</p>
<div class="section" id="title-64"><h2>
	梅谷集十八卷<span class="jiazhu">浙江廵撫採進本</span>
</h2></div>
<p class="em2">
	明莊履豐撰履豐字中熙晉江人萬曆丁丑進士改庶吉士其集前十四卷皆雜文後四卷爲詩其門人黄汝良何喬遠等所編履豐以奉兄䘮歸里遘疾早卒未掌制誥而集中有冊文奏書等篇殆皆其館課之擬作耶
</p>
<div class="section" id="title-65"><h2>
	寳庵集八卷<span class="jiazhu">江蘇周厚堉家藏本</span>
</h2></div>
<p class="em2">
	明顧紹芳撰紹芳字實甫太倉人萬曆丁丑進士官至左春坊左贊善是編前有馮琦三太史集序一篇稱紹芳及王敬卿葛仲明之詩皆所手定則此集爲三家之一種也朱彝尊靜志居詩話云實甫詩工於五律不露新頴矜錬以出之頗有近於孟襄陽高蘇門者今觀其集終覺意境未深也
</p>
<div class="section" id="title-66"><h2>
	瑞陽阿集十卷<span class="jiazhu">兩江總督採進本</span>
</h2></div>
<p class="em2">
	明江東之撰東之字長信歙縣人萬曆丁丑進士官至右僉都御史廵撫貴州事迹具明史本傳明别有洗馬江朝宗字曰東之或混爲一人非也東之嘗築室瑞金山中故以瑞陽阿名集其立朝頗著風節初劾馮保徐爵又劾王宗載于應昌及駙馬都尉侯拱宸繼以爭壽宫事與李植楊可立均坐貶其詳見魏禧所爲傳中故集中奏議居半云
</p>
<div class="section" id="title-67"><h2>
	楊文懿集十二卷<span class="jiazhu">浙江廵撫採進本</span>
</h2></div>
<p class="em2">
	明楊起元撰起元有識仁編已著錄是集爲其孫廷春所刋据目錄作二十卷而自十一卷至十八卷皆註云嗣刻其有錄有書者僅十二卷蓋裒輯未竟之本也
</p>
<div class="section" id="title-68"><h2>
	松門稿八卷<span class="jiazhu">浙江廵撫採進本</span>
</h2></div>
<p class="em2">
	明王庭譔撰庭譔字敬卿華州人萬曆庚辰進士官至翰林院修撰年未四十而殁故詩文皆未成就馮琦序其詩稱其有沉鷙邁徃之氣而文以質掩蓋道其實云
</p>
<div class="section" id="title-69"><h2>
	孟雲浦集八卷年譜一卷附錄一卷<span class="jiazhu">河南廵撫採進本</span>
</h2></div>
<p class="em2">
	明孟化鯉撰化鯉字叔龍號雲浦新安人萬曆庚辰進士官至吏部文選司郞中持正不阿後以奏起給事中張棟先事削籍歸事迹具明史儒林傳化鯉少從尤時熙遊講良知之學以無欲爲宗以愼獨爲本其集初刻於萬曆間此本則康熙癸卯其後人所重刋也據其原目卷一爲尊聞錄皆所聞於時熙之語卷二至卷五爲文卷六卷七爲雜著卷八爲詩首冠以年譜其門人王以悟所編附刻諡議像贊諸作則其後人所續輯
</p>
<div class="section" id="title-70"><h2>
	梅園集二十卷<span class="jiazhu">浙江汪汝瑮家藏本</span>
</h2></div>
<p class="em2">
	明沈一中撰一中字長孺鄞縣人萬曆庚辰進士官至布政使是集詩賦八卷雜文十二卷大扺欲以才藻見長而短於翦裁澄汰
</p>
<div class="section" id="title-71"><h2>
	九芝集選十二卷<span class="jiazhu">内府藏本</span>
</h2></div>
<p class="em2">
	明龍膺撰膺字君御武陵人萬曆庚辰進士官至南京太常寺卿是集皆所作詩賦乃其兄襄所選定以卷首冠以九芝賦遂以名之
</p>
<div class="section" id="title-72"><h2>
	姑孰集二卷<span class="jiazhu">浙江廵撫採進本</span>
</h2></div>
<p class="em2">
	明章嘉禎撰嘉禎字元禮德淸人萬曆庚辰進士官至大理寺寺丞是集詩文雜編殊無體例蓋未定之稿詩筆亦淸雋而多近率易其名曰姑孰以嘉禎嘗爲當塗知縣故也
</p>
<div class="section" id="title-73"><h2>
	崇雅堂集十五卷<span class="jiazhu">山東廵撫採進本</span>
</h2></div>
<p class="em2">
	明鍾羽正撰羽正字叔濓益都人萬曆庚辰進士官至工部尚書事蹟具明史本傳是集賦詩六卷文九卷爲其門人高有聞元野鶴所編羽正淸介耿直爲時所重故集中奏疏多切中時弊其他雜文則率爾操觚者居多詩多感激時事之作氣體尚遒然未免沿七子之末派
</p>
<div class="section" id="title-74"><h2>
	負苞堂稿九卷<span class="jiazhu">浙江汪汝瑮家藏本</span>
</h2></div>
<p class="em2">
	明臧懋循撰懋循字晉叔長興人萬曆庚辰進士官國子監博士詩多綺羅脂粉語未免近靡靡之響懋循善顧曲元明雜劇皆所梓行故詞曲序引屢見集中亦其結習之所在也
</p>
<div class="section" id="title-75"><h2>
	農丈人文集二十卷詩集八卷<span class="jiazhu">浙江廵撫採進本</span>
</h2></div>
<p class="em2">
	明余寅撰寅有乙未私志已著錄朱彝尊靜志居詩話謂其自負古文然於作者尚遠其於詩自謂涉其藩未窺其奥亦自知之矣是集乃其歸田以後所輯考農丈人星見天官書又雲仙雜記載陶潛聽水稱吾師農丈人事寅之命名似取陶語也
</p>
<div class="section" id="title-76"><h2>
	楊道行集十七卷<span class="jiazhu">浙江廵撫採進本</span>
</h2></div>
<p class="em2">
	明楊于庭撰于庭有春秋質疑已著錄是集于庭所自編其詩沿何李之派故擬騷擬樂府古詩不能變化蹊徑唯五言古詩時露淸挺本色尚存其官職方時值寜夏及倭寇之亂於本兵多所贊畫及事平而竟中察典與虞淳熙同罷歸是爲萬曆中門戶交爭之始故憤鬱不平屢形篇詠然事殊屈子而怨甚行吟未免失之過激與風人温厚之旨爲有間矣
</p>
<div class="section" id="title-77"><h2>
	靑棠詩集八卷<span class="jiazhu">浙江孫仰曾家藏本</span>
</h2></div>
<p class="em2">
	明董嗣成撰嗣成字伯念烏程人萬曆庚辰進士官至禮部郞中是編乃嗣成殁後其友茅維所編前有謝肇淛序稱嗣成古選憲章陶謝近體沐浴岑王如姑射仙人飱風飮瀣蓋畧舉其近似至云使天假以年駸駸乎將立壇坫與海内爭雄則巳顯言其學力尚淺矣
</p>
<div class="section" id="title-78"><h2>
	鄒孚如集<span class="jiazhu">無卷數　浙江廵撫採進本</span>
</h2></div>
<p class="em2">
	明鄒觀光撰觀光字孚如雲夢人萬曆庚辰進士官至南京兵部郞中擢太僕寺少卿未上而卒是集皆雜文無詩前無序目板心亦不刋卷次蓋未定之本其文徃徃體近制藝蓋揣摹科舉先入者深觀其雲夢儒學藏書記極論明人不務博學非久厯名場不能言之如是切中也三楚文獻錄稱觀光與魏允中顧憲成以文學經濟相砥礪在吏部發諸吏增減文書拜官事抵罪者數百人一洗部弊因陳論不合乞歸養事親十餘年始補南職方郞是其生平建竪固不以詞章見長矣
</p>
<div class="section" id="title-79"><h2>
	來復堂集二十五卷<span class="jiazhu">江西廵撫採進本</span>
</h2></div>
<p class="em2">
	明曾維倫撰維倫字惇吾江西樂安人萬曆庚辰進士官至嘉興府同知是集前有萬曆丁亥黄洪憲序稱維倫出詩古文一編則是集原本爲所自定然未及校梓歲久漸佚乾隆壬戌其六世孫廷試乃裒輯佚稿刋板即此本也維倫學出姚江與焦竑李材羅汝芳等共闡良知之旨故文集十九卷以理學見解三卷爲冠詩集六卷以理學詩六十一首爲冠云
</p>
<div class="section" id="title-80"><h2>
	玉堂遺稿<span class="jiazhu">無卷數　湖北廵撫採進本</span>
</h2></div>
<p class="em2">
	明蕭良有撰良有字以占號漢沖漢陽人萬曆庚辰進士官至國子監祭酒良有在史局十五年長於當時制誥之文規模宏敞有承平臺閣之體是集爲其曾孫延昭等所編分類排比不分卷數末有補遺及葉向高所撰墓誌一篇
</p>
<div class="section" id="title-81"><h2>
	亦爲堂集四卷<span class="jiazhu">江蘇巡撫採進本</span>
</h2></div>
<p class="em2">
	明史孟麟撰孟麟字際明號玉池宜興人萬曆癸未進士官至太僕寺卿崇禎初追贈禮部右侍郞事迹具明史本傳孟麟持正不阿屢忤權倖氣節動天下其殁也倪元璐爲作傳趙南星序其奏疏鄒元標序其語錄其人品可以想見其集凡奏疏一卷明道附言一卷詩草一卷文草一卷又一别本題曰史太僕集所載亦同蓋一書而再刻也孟麟本講東林學御史劉光復嘗斥東林又嘗糾李三才及光復爭挺擊下獄孟麟乃疏救之東林頗以爲疑孟麟與三才書曰論朋友則功名爲輕論君臣則朋友之私義又輕可謂能見其大倪元璐亦曰初趙公爲選部時先生曾未識靣第以賢姦消長繋國否泰情迫憂危勢無結舌苟容不惜再棄官以伸公是不知者以爲爲友予謂是乃純爲君耳何友之有然則孟麟在東林中爲超然於門戶外矣至其文章則惟意所如無復修詞之功直以餘事視之可也
</p>
<div class="section" id="title-82"><h2>
	方衆甫集十四卷<span class="jiazhu">江蘇巡撫採進本</span>
</h2></div>
<p class="em2">
	明方應選撰應選字衆甫别號明齋華亭人萬曆癸未進士官至盧龍兵備副使應選初牧汝州刻有汝上詩文二集其子又增併遺藁刻爲此本其詩古體頗淸麗文筆亦尚健舉而漸染習尚未盡脫當時風氣
</p>
<div class="section" id="title-83"><h2>
	葛太史集五卷<span class="jiazhu">山東廵撫採進本</span>
</h2></div>
<p class="em2">
	明葛曦撰曦字仲明號鳯池德平人萬曆癸未進士官翰林院檢討據崇禎丙子其姪如麟後序稱全集八卷此本止五卷以原目較之尚佚論朶顔衛檄擬俘獻雲南叛夷露布重修順天府學記三首而勤政勵學箴一篇又不列入目錄參差錯亂莫之詳也其詩尚沿厯下餘派少精湛之思而音響亦自琅琅可誦較之竟陵公安以後鉤章棘句者尚有間焉
</p>
<div class="section" id="title-84"><h2>
	占星堂集十五卷<span class="jiazhu">浙江孫仰曽家藏本</span>
</h2></div>
<p class="em2">
	明唐文獻撰文獻字元徵南直隸華亭人萬曆丙戌進士官至禮部右侍郞翰林院學士諡文恪事迹具明史本傳朱彝尊靜志居詩話載文獻未第時曾見奎宿於堂上故以占星名其堂因以名集
</p>
<div class="section" id="title-85"><h2>
	大雲集<span class="jiazhu">無卷數　兩江總督採進本</span>
</h2></div>
<p class="em2">
	明曹璜撰璜字伯玉别號元素益都人萬曆丙戌進士官至通政司右參議是集鈔本凡十冊前無序目亦不分卷帙前四冊爲襍文及經解奏疏禪語然殘缺殊甚多不可讀後六冊則其官西安知府及提學湖廣時案牘之文而西安爲最詳如社約救荒織造開礦諸規議大抵皆委曲懇到其言闗中居天下阨塞戶口百萬乃此公私之積處之如掃守令無一人長思舉其事者而民惟寄死生於天河南之事奚保不再見也璜守西安在萬曆中年其於啟禎時事曲突移薪若有先見其解經則多影響支離至臨濟大意楞伽質義諸篇尤旁涉雜學蓋明季士大夫流於禪者十之九也
</p>
<div class="section" id="title-86"><h2>
	中秘草三卷<span class="jiazhu">湖北廵撫採進本</span>
</h2></div>
<p class="em2">
	明李沂撰沂字景魯嘉魚人萬曆丙戌進士官至吏科給事中劾東厰太監張鯨廷杖削籍後贈光祿少卿事迹具明史本傳是集皆其爲庶吉士時所作自記謂毎月上旬中旬下旬試於翰苑者曰館草毎月朔望試於東閣者曰閣草皆詳錄當時閣師館師評語末附載劾張鯨疏一篇及廷杖之後王錫爵楊起元袁黄通問三尺牘
</p>
<div class="section" id="title-87"><h2>
	尊拙堂文集十二卷<span class="jiazhu">浙江廵撫採進本</span>
</h2></div>
<p class="em2">
	明丁元薦撰元薦有西山日記已著錄元薦受業顧憲成入東林黨籍當時以節行稱而文章質率不出講學家窠臼
</p>
<div class="section" id="title-88"><h2>
	永思齋文集六卷<span class="jiazhu">直隸總督採進本</span>
</h2></div>
<p class="em2">
	明李日茂撰日茂字文華號培吾靑縣人萬曆丙戌進士官至山東按察司副使日茂官御史時有諫三王並封疏今載集中詞頗激直而明史王錫爵傳載當時爭封議諸臣但有趙志臯張位史孟麟羅萬化岳元聲顧允成張納陛陳泰來于孔兼李啟美曾鳯儀鍾化民項德禎李騰芳等獨不及日茂之名未詳其故至諫並封第二疏據行狀稱撰稿未上乃亦收入集中則過矣第二三卷内多案牘之文頗爲冗碎
</p>
<div class="section" id="title-89"><h2>
	溟池集十六卷<span class="jiazhu">江蘇廵撫採進本</span>
</h2></div>
<p class="em2">
	明張文柱撰文柱字仲立崑山人萬曆戊子舉人官臨淸知縣是集前七卷爲詩賦後九卷爲雜文毎篇之下或標云見遺草見薄遊集見扇見題壁見友人集抄蓋其後人博蒐佚稿而成也
</p>
<div class="section" id="title-90"><h2>
	容臺文集九卷詩集四卷别集四卷<span class="jiazhu">兩淮馬裕家藏本</span>
</h2></div>
<p class="em2">
	明董其昌撰其昌有學科考畧已著錄其昌以書畫擅名論者比之趙孟頫其詩文則多率爾而成不暇研錬詞章之學蓋不及孟頫多矣
</p>
<div class="section" id="title-91"><h2>
	竹素堂藏稿十四卷<span class="jiazhu">浙江孫仰曾家藏本</span>
</h2></div>
<p class="em2">
	明陳所藴撰所藴字子有上海人萬曆己丑進士官至南京太僕寺少卿是集凡雜文十一卷詩三卷前有王宏誨陳文燭序俱稱其官爲陳比部蓋在郞署時所輯也詩文摹擬太甚未能杼軸予懷詹景鳯明辨類函嘗稱所藴文法汪伯玉幾爲敵國詩健而潔近體亦似于鱗則其宗法槪可見矣
</p>
<div class="section" id="title-92"><h2>
	靑藜館集四卷<span class="jiazhu">江蘇廵撫採進本</span>
</h2></div>
<p class="em2">
	明周如砥撰如砥字季平號礪齋即墨人萬曆己丑進士官至國子監祭酒是集刋於崇禎壬午詩不及一卷餘皆雜文多館課及應酬之作如太上感應篇序之類亦備錄不遺編次殊爲蕪雜前有王思任公鼐二序思任序多稱其制藝鼐序多稱其德量其微意可思矣
</p>
<div class="section" id="title-93"><h2>
	小山草十卷<span class="jiazhu">浙江廵撫採進本</span>
</h2></div>
<p class="em2">
	明郝敬撰敬有周易正解已著錄是編首爲鯫生蠡管三卷首載闢佛書次則辨論經旨之文又襍著三卷尺牘一卷家乘三卷蓋其小山草堂全書之一種敬喜說經古文非所留意置之不論不議可矣
</p>
<div class="section" id="title-94"><h2>
	姜同節集八卷<span class="jiazhu">江蘇巡撫採進本</span>
</h2></div>
<p class="em2">
	明姜志禮撰志禮字立之丹陽人萬曆己丑進士官至尚寳司卿致仕後加太常寺少卿是集惟第五卷後半爲詩餘皆雜文所載諸疏論列時事頗爲切直其守泉州時淸還沙格澳及辨李相國僞書事官兩廣時拒李鳯高宷兩璫及擒叛猺韋尚勝事政蹟多可稱官山東參政時以爭福王莊田謫官官尚寳時河南進玉璽魏忠賢欲令表獻執不可其風節亦殊可取詩文則類皆應酬之作也
</p>
<div class="section" id="title-95"><h2>
	劉直洲集十卷<span class="jiazhu">浙江孫仰曾家藏本</span>
</h2></div>
<p class="em2">
	明劉文卿撰文卿字徯如江西廣昌人萬曆己丑進士官至南京兵部員外郞文卿性孤介嘗以忤權姦左遷其文頗有英氣惟年僅三十三而卒功候未深故風格未就集中如急選被論辨疏及海防二議台州金華二府興革條議亦可以考見時政也
</p>
<div class="section" id="title-96"><h2>
	吳繼疏集十二卷<span class="jiazhu">江西廵撫採進本</span>
</h2></div>
<p class="em2">
	明吳仁度撰仁度字君重金谿人萬曆己丑進士官至工部侍郞明史儒林傳附載其父悌傳末其集初刻於萬曆乙卯此本爲其六世從孫廷相所重編凡中書考功奏疏一卷撫晉奏議六卷撫晉全草三卷各註原本卷次於下又遺稿二卷各註新增字撫州府志稱其爲文不拘訓詁毎脫稿即棄去故無存者此二卷蓋廷相摭拾殘剰附於奏議公牘之後者也仁度初除中書舍人時嘗爭三王並封之事其疏今載第一卷中撫晉時亦頗有擘畫遺稿則隨筆寫意而已
</p>
<div class="section" id="title-97"><h2>
	葉玉成全集四卷附錄二卷<span class="jiazhu">浙江廵撫採進本</span>
</h2></div>
<p class="em2">
	明葉永盛撰永盛字子沐涇縣人萬曆己丑進士官至太僕寺少卿事迹具明史本傳是集雜文一卷奏疏二卷爲其裔孫沃若等所刋當萬曆中葉稅璫用事弊政百出永盛以御史廵視浙江鹽政適姦人奏請增課稅璫持之甚急永盛獨抗疏糾論屢折不回卒以無擾今諸疏及搆置浙鹽始末一篇具在集中明史本傅亦採錄其畧其他序啟祭文之類僅二十餘首則其子孫姑存手澤而已末附名宦錄一卷皆萬曆中請祀呈詳批荅案牘及去思德政碑又鄕會中式錄一卷則永盛倡建崇文書院疏請許商人占籍應試因紀厯科中式姓氏以誌不忘所載至國朝康熙中蓋後人所續入也是亦足見浙人之不忘永盛矣
</p>
<div class="section" id="title-98"><h2>
	李湘洲集十卷補遺一卷<span class="jiazhu">湖北廵撫採進本</span>
</h2></div>
<p class="em2">
	明李騰芳撰騰芳字子實湘潭人萬曆壬辰進士官至禮部尚書其學宗王守仁故集中第二卷有陽明集抄序反覆幾二千言發明良知之旨至以事功節義與辭章養生均爲正道之障又有金剛經集注序金剛經注采序蓮池自知錄序皆提唱二氏之說亦頗尊崇李贄稱爲卓吾老子蓋明季士大夫所見大抵如斯不但騰芳一人也然騰芳留心經世喜談兵事其策倭安攘至計疏及進戚繼光兵畧諸疏猶非徒以狂禪縱論者矣集無序跋不知何人所編據卷首家傳稱其生平著作燬於峒寇此本蓋由掇拾而成故十卷中多有錄無書别以補遺一卷刻於末云
</p>
<div class="section" id="title-99"><h2>
	闗中集四卷<span class="jiazhu">兩江總督採進本</span>
</h2></div>
<p class="em2">
	明余懋衡撰懋衡字持國婺源人萬曆壬辰進士官至南京吏部尚書事蹟具明史本傳是集乃其廵按陜西時所作凡論說雜文共七十八篇所評古今人物皆蹈襲陳言至謂封建井田爲可行尤屬拘迂之見自序稱萬曆丁未杜門請告四閱月而成帙中有自嗤一篇云窮年焚膏不得一二偶得一二索紙書之紙墨未乾巳規規失其大畧可觀矣
</p>
<div class="section" id="title-100"><h2>
	綠滋館藁九卷<span class="jiazhu">江蘇廵撫採進本</span>
</h2></div>
<p class="em2">
	明吳士奇撰士奇有史裁已著錄是集文八卷詩一卷其文雖不能歩趨歸唐而文從字順尚不蹈王李贋古之習惟韻語牽率頗甚朱彝尊靜志居詩話稱其長於史學詩特餘藝其殆然歟
</p>
<div class="section" id="title-101"><h2>
	靈蘐閣集八卷<span class="jiazhu">浙江孫仰曽家藏本</span>
</h2></div>
<p class="em2">
	明湯兆京撰兆京字伯閎宜興人萬曆壬辰進士官至監察御史事迹具明史本傳兆京亷正鯁直佐孫丕揚掌察典尤力持公議爲羣小所嫉然律身嚴正雖屢遭排擊卒不能以一言汚之其制行甚高詩文非所屬意亦皆不入格
</p>
<div class="section" id="title-102"><h2>
	西樓集十八卷<span class="jiazhu">福建廵撫採進本</span>
</h2></div>
<p class="em2">
	明鄧原岳撰原岳字汝高閩縣人萬曆壬辰進士官至湖廣按察司副使明史文苑傳附載鄭善夫傳中是集詩十卷文八卷卷首謝肇淛所作小傳謂原岳爲詩初學鄭善夫已又學七子旣而一意摹古要以唐人爲宗末年益復宏肆今閱其詩功候頗爲不淺惟未免有摹擬之痕也
</p>
<div class="section" id="title-103"><h2>
	繁露園集二十二卷<span class="jiazhu">直隸總督採進本</span>
</h2></div>
<p class="em2">
	明董復亨撰復亨字元仲元城人萬曆壬辰進士官至吏部郞中外轉布政司參政未上而卒是集凡文十七卷詩五卷復亨没後其同里張銓序而刻之其文喜剽掇詞藻如廣武郡理胡懷南治最承恩序曰間請所謂舉業讀之其沈詞怫悅如游魚銜鈎而出重淵之深其浮藻聯翩若翰鳥嬰繳而墜曾雲之峻其涵緜邈而吐滂沛又若風飛焱竪若芳蕤馥而靑條森也割裂文賦以入散體古今有是格律耶詩尤非所擅長矣
</p>
<div class="section" id="title-104"><h2>
	袁中郞集四十卷<span class="jiazhu">兩江總督採進本</span>
</h2></div>
<p class="em2">
	明袁宏道撰宏道有觴政已著錄其詩文所謂公安派也蓋明自三楊倡臺閣之體逓相摹仿日就庸膚李夢陽何景明起而變之李攀龍王世貞繼而和之前後七子遂以仿漢摹唐轉移一代之風氣迨其末流漸成僞體塗澤字句鉤棘篇章萬喙一音陳因生厭於是公安三袁又乘其弊而排抵之三袁者一庶子宗道一吏部郞中中道一即宏道也其詩文變板重爲淸巧變粉飾爲本色天下耳目於是一新又復靡然而從之然七子猶根於學問三袁則惟恃聰明學七子者不過贋古學三袁者乃至矜其小慧破律而壞度名爲救七子之弊而弊又甚焉觀於是集亦足見文體遷流之故矣
</p>
<div class="section" id="title-105"><h2>
	游燕集二卷小草齋稿一卷<span class="jiazhu">安徽廵撫採進本</span>
</h2></div>
<p class="em2">
	明謝肇淛撰肇淛有史觿已著錄游燕集二卷爲萬曆己丑肇淛公車北上時所作小草齋稿一卷則己丑還山後至辛卯復上公車時所作按黄虞稷千頃堂書目肇淛有小草齋詩集三十卷文集二十八卷又續集二卷此二集乃集中之二種非完帙也
</p>
<div class="section" id="title-106"><h2>
	芙蓉館集二卷<span class="jiazhu">浙江孫仰曽家藏本</span>
</h2></div>
<p class="em2">
	明楊一葵撰一葵字翹卿漳浦人萬曆壬辰進士官至雲南布政使是集詩一卷文一卷詩格頗淸文則多應酬之作首有蔣孟育序稱一葵先有豫章集及畫脂編行世今二書未見傳本其自序二篇則在此集中云
</p>
<div class="section" id="title-107"><h2>
	旭山集十六卷<span class="jiazhu">浙江孫仰曽家藏本</span>
</h2></div>
<p class="em2">
	明金忠士撰忠士字元卿宿松人萬曆壬辰進士官至右僉都御史廵撫延綏是集詩止一卷餘皆雜文忠士厯任邊疆所至皆有所建立其施設頗見於集中第六卷内榆林河套諸考條列顚末述盛衰之勢備撫治之方多可與史事相參核蓋皆得之閱厯之實故其言確鑿可據固不必其文詞之工也
</p>
<div class="section" id="title-108"><h2>
	石伯成詩稿四卷<span class="jiazhu">直隸總督採進本</span>
</h2></div>
<p class="em2">
	明石九奏撰九奏字伯成冀州人萬曆壬辰進士官至兵備副使進右參政其詩多學才調集而風格未成朱彝尊明詩綜選入春郊一絶閲其全稿實無有過之者也
</p>
<div class="section" id="title-109"><h2>
	水明樓集十四卷<span class="jiazhu">福建廵撫採進本</span>
</h2></div>
<p class="em2">
	明陳薦夫撰薦夫名藻以字行更字㓜儒閩縣人萬曆甲午舉人朱彝尊明詩綜作名邦藻以集中行狀考之明詩綜誤衍一邦字也是集詩九卷詩餘一卷賦及雜文四卷考徐熥晉安風雅自薦夫之曾袓煃祖逹父輔之與其兄价夫皆以詩名其家學淵源固有所自曹學佺爲之序稱其質癯而腹腴語險而法中雖目不涉詩書跡不交山水能使下帷之夫駭其博雅好遊之士推其韻致則過其實矣
</p>
<div class="section" id="title-110"><h2>
	折腰漫草八卷<span class="jiazhu">浙江孫仰曽家藏本</span>
</h2></div>
<p class="em2">
	明華善繼撰善繼字孟達無錫人官至永昌府通判善繼與弟善述並有才名朱彝尊謂其詩不及善述然王貞序列四十子詩顧取善繼而善述不與焉殆以善述詩體格不純操縱任意不若善繼之愜適歟是集刻於萬曆甲午蓋善繼所自編也
</p>
<div class="section" id="title-111"><h2>
	奉使稿<span class="jiazhu">無卷數　兩江總督採進本</span>
</h2></div>
<p class="em2">
	明朱之蕃撰之蕃字元介茌平人南京錦衣衞籍萬曆乙未進士第一官至吏部右侍郞之蕃以萬曆乙巳冬被命使朝鮮丙午春仲出都夏抄入闗與館伴周旋有倡必和錄爲二大冊第一冊爲奉使朝鮮稿前詩後雜著之蕃作也第二册爲東方和音朝鮮國議政府左賛成柳根等詩也末有乙未制策一道及東閣倡和詩數首爲讀卷官沈演等作蓋後人所附入案千頃堂書目載之蕃使朝鮮稿四卷紀勝詩一卷南還雜著一卷廷試策一卷落花詩一卷與此大同小異蓋所見者又一别本云
</p>
<div class="section" id="title-112"><h2>
	淸暉館集二卷<span class="jiazhu">兩江總督採進本</span>
</h2></div>
<p class="em2">
	明謝廷諒撰廷諒有千金堤志已著錄是集上卷爲詩下卷爲文前有萬曆戊子陳文燭序稱其學問日畜變化無窮與胡應麟並稱今觀其所作亦頗工麗自喜而邊幅太狹猶在少室山房集下也
</p>
<div class="section" id="title-113"><h2>
	薄遊草十五卷<span class="jiazhu">浙江廵撫採進本</span>
</h2></div>
<p class="em2">
	明謝廷諒撰此集皆其從宦時所作故以薄遊爲名凡詩六卷文九卷明史藝文志載廷諒薄遊草二十四卷此止十五卷殆非完本矣
</p>
<div class="section" id="title-114"><h2>
	自愉堂集十卷<span class="jiazhu">浙江廵撫採進本</span>
</h2></div>
<p class="em2">
	明來儼然撰儼然字望之三原人萬曆乙未進士官兵部主事是集凡文四卷詩六卷乃其子復臨所刋酬應尺牘居其大半他作亦多亢厲之音朱彝尊明詩綜不登一字殆病其麤歟
</p>
<div class="section" id="title-115"><h2>
	駱台晉文集八卷<span class="jiazhu">福建廵撫採進本</span>
</h2></div>
<p class="em2">
	明駱日升撰日升字台晉泉州人萬曆乙未進士官至四川布政司參政殉奢崇明之難贈光祿寺卿日升以節義顯而文章不免漸染時趨末附解經數則及學約規條則其爲廣西提學僉事時以示諸生者也
</p>
<div class="section" id="title-116"><h2>
	尚友堂集二卷忠諫遺稿一卷<span class="jiazhu">福建巡撫採進本</span>
</h2></div>
<p class="em2">
	明林秉漢撰秉漢字伯昭一字聚五長泰人萬曆乙未進士官至浙江道監察御史廵按廣東卒贈太僕寺卿諡文端事蹟具明史本傳據張懋建所作秉漢傳稱所著有館稿疏草尚友堂稿若鴂草長山集此總名尚友堂集蓋高密單德謨爲之選定裒爲一編惟其忠諫遺稿别爲一卷皆按粤時奏疏也
</p>
<div class="section" id="title-117"><h2>
	元居集九卷附哀榮錄一卷<span class="jiazhu">福建廵撫採進本</span>
</h2></div>
<p class="em2">
	明李春熙撰春熙字皥如號泰階建寜人萬曆戊戌進士官至南京戶部郞中是集詩五卷文四卷後附哀榮錄一卷詩分姑孰草彭城草旅言粤游草燕游草白門草鄴中草七卷文則奏疏及征交趾時文移公牘條議悉編入之第七卷中論代藩爭立一疏尤其大節也集爲崇禎辛巳其子嗣元所編此本又其裔孫芳所重雕据嗣元序當有十二卷今止十卷然首尾完具又似非缺佚疑芳又有所合併非盡原帙矣
</p>
<div class="section" id="title-118"><h2>
	蟄菴日錄四卷<span class="jiazhu">兵部侍郞紀昀家藏本</span>
</h2></div>
<p class="em2">
	明顧起元撰起元有說畧已著錄是集乃其天啟壬戌癸亥兩年所作詩文曰蟄菴者自序謂足瘍至冬輒發毎寒月即自繭一室塞向墐戶嘗自笑以爲似昆蟲之入蟄因以名其菴云
</p>
<div class="section" id="title-119"><h2>
	樗全集七卷附錄一卷<span class="jiazhu">福建廵撫採進本</span>
</h2></div>
<p class="em2">
	明王畿撰畿字翼邑號慕蓼晉江人萬曆戊戌進士官至浙江布政使與講學之王畿同名非一人也是集詩文共七卷末附家譜勸戒二十則爲一卷畿立身居官矯矯自勵故所爲詩文皆質樸類其爲人卷首序爲施邦矅所作畿視學浙江時拔邦曜第一邦曜貧不能婚畿爲備聘拜雁於官署邦矅即於是秋登第後殉節爲完人其識鑒爲世所推云
</p>
<div class="section" id="title-120"><h2>
	大旭山房集一卷<span class="jiazhu">江西廵撫採進本</span>
</h2></div>
<p class="em2">
	明鄧渼撰渼字遠遊自號簫曲山人建昌人萬曆戊戌進士官至僉都御史廵撫順天忤魏忠賢謫戍貴州崇禎初放還卒是集皆散體之文案明板唐文粹之首有渼序曰文家法秦漢非不善也然摹擬工則蹊徑太露搆撰富則窠臼轉多至近日膚淺之法畏難好易眉山盛而昌黎河東二氏詘云云頗中明季古文兩派之病其自作則未能凌跨一時也千頃堂書目有渼留夷館集四卷南中集四卷紅帛集四卷不載此集殆偶未見歟
</p>
<div class="section" id="title-121"><h2>
	百花洲集二卷<span class="jiazhu">江蘇廵撫採進本</span>
</h2></div>
<p class="em2">
	明鄧雲霄撰雲霄字玄度東莞人萬曆戊戌進士官至廣西布政司參政是集乃其官長洲時所作故以百花洲爲名其詩近體居十之八九
</p>
<div class="section" id="title-122"><h2>
	解弢集一卷<span class="jiazhu">兩淮鹽政採進本</span>
</h2></div>
<p class="em2">
	明鄧雲霄撰雲霄作冷邸小言論詩以妙悟爲宗以自然爲用故茲集所載多仿王孟之音而醖釀深厚則未及古人昔嚴羽作滄浪詩話標舉盛唐而所作乃惟存浮響雲霄所論所作蓋均似之矣
</p>
<div class="section" id="title-123"><h2>
	一齋詩集十三卷<span class="jiazhu">福建廵撫採進本</span>
</h2></div>
<p class="em2">
	明陳第撰第有伏羲圖賛已著錄是集凡粤草一卷詩文各半萬曆戊戌至庚子游廣東時作也寄心集六卷焦竑爲之選定皆四言五言古詩多涉論宗故别爲一集五岳游草六卷大抵紀遊之詠而雜詩亦散見其中不盡爲山水作也據原序尚有一集名塞曲乃官薊州遊擊時作此集不載蓋佚之矣第韻書妙有神解遂爲言古音者之開山詩則信筆而成非所擅長然第亦不必以此擅長也
</p>
<div class="section" id="title-124"><h2>
	緱山集二十七卷<span class="jiazhu">浙江汪汝瑮家藏本</span>
</h2></div>
<p class="em2">
	明王衡撰衡有紀遊稿已著錄萬曆戊子衡舉順天鄕試第一時其父錫爵在政府爲高桂饒伸所劾遂不復會試錫爵罷相後始登萬曆辛丑進士第二入翰林旋即歸養得以其間肆力於古學與王世貞雖同里閈而不蹈其蹊徑然頗染陳繼儒之俗格明史隱逸傳稱錫爵招繼儒與衡讀書支硎山其所由來者漸矣
</p>
<div class="section" id="title-125"><h2>
	許鍾斗集五卷<span class="jiazhu">浙江孫仰曾家藏本</span>
</h2></div>
<p class="em2">
	明許獬撰獬有八經類集已著錄是集大抵應俗之作館課又居其强半蓋明自正嘉以後甲科愈重儒者率殫心制義而不復用意於古文詞洎登第宦成菁華已竭乃出餘力以爲之故根柢不深去古日遠况獬之制義論者已有異議則漫爲古調其所造可知矣
</p>
<div class="section" id="title-126"><h2>
	劉練江集七卷附錄一卷<span class="jiazhu">編修程晉芳家藏本</span>
</h2></div>
<p class="em2">
	明劉永澄撰永澄字靜之寳應人萬曆辛丑進士官國子監學正乞歸省親起兵部職方司主事未上卒事蹟具明史本傳是集文六卷詩一卷附錄一卷乃永澄殁後其友劉宗周等共爲裒輯其文章平正通逹而大致謹嚴篇首程朱藥言序尤爲深切蓋永澄雖與東林諸人遊而操履篤實故詞采不足而持論不詭於正無門戶標榜之習云
</p>
<div class="section" id="title-127"><h2>
	葉子詩言志十二卷<span class="jiazhu">浙江廵撫採進本</span>
</h2></div>
<p class="em2">
	明葉秉敬撰秉敬有字㝈已著錄是編首載述職吟心五卷乃大計入覲時作次載賦類十卷吟類一卷乃督學河南時作次遒狥編五卷則襍錄對聯偶語自序稱取虞書詩言志論語志於學二語以爲作詩要領故以此名其集秉敬淹貫羣書著述甚富而所作韻語乃過於質朴殆所謂詩有别才耶
</p>
<div class="section" id="title-128"><h2>
	元凱集五卷<span class="jiazhu">福建廵撫採進本</span>
</h2></div>
<p class="em2">
	明陳勲撰勲字元凱閩縣人萬曆辛丑進士官至戶部郞中福建通志載元凱集四十卷此本僅文三卷詩二卷然首尾完足初非有闕集爲其同年吕純如所刻或經純如選定耶勲爲鄭善夫外曾孫其瓣香有自故雖無傑搆而尚有典型
</p>
<div class="section" id="title-129"><h2>
	白榆集二十卷<span class="jiazhu">江蘇廵撫採進本</span>
</h2></div>
<p class="em2">
	明屠隆撰隆有篇海類編已著錄是集詩八卷文十二卷隆爲人放誕風流文章亦才士之綺語陳子龍明詩選謂其詩如衝繁驛舍陳列壺觴頃刻辦就而少堪下箸文尤語多藻繪而漫無持擇蓋沿王李之塗飾而又兼涉三袁之纎佻也
</p>
<div class="section" id="title-130"><h2>
	由拳集二十三卷<span class="jiazhu">内府藏本</span>
</h2></div>
<p class="em2">
	明屠隆撰是集凡賦一卷古今體詩十卷雜文十二卷時隆方知靑浦縣故以由拳爲名
</p>
<div class="section" id="title-131"><h2>
	玉茗堂集二十九卷<span class="jiazhu">兩江總督採進本</span>
</h2></div>
<p class="em2">
	明湯顯祖撰顯祖有五侯鯖字海已著錄顯祖於王世貞爲後進世貞與李攀龍持上追秦漢之說奔走天下歸有光獨詆爲庸妄顯祖亦毅然不附至塗乙其四部稿使世貞見之然有光才不逮世貞而學問深密過之顯祖則才與學皆不逮而議論識見則較世貞爲篤實故排王李者亦稱焉是集凡詩十三卷文十卷尺牘六卷前有南豐朱廷誨序稱其解陰符五賊禽制之法序春秋輯畧發仁孝動天下之旨記小辨明復小乾大之一致非無根據之學者然終非有光匹也
</p>
<div class="section" id="title-132"><h2>
	適適齋鑑鬚集七卷<span class="jiazhu">福建廵撫採進本</span>
</h2></div>
<p class="em2">
	明陳玉輝撰玉輝字達卿號荆碧惠安人萬曆辛丑進士官至南京監察御史所著有客客軒散言皇荂草公餘課兒草岳陽草諸種此集乃其一也凡語錄一卷文五卷詩一卷其子龍巖題識謂全集未刻已經淪佚故所存者止此玉輝從鄒元標講學其文章根柢尚爲醇正詩則隨意抒寫不求甚工又多佚脫如白門紀懷七言律詩稱依上下平韻次第當有三十首今僅存二十首則其殘缺可知已
</p>
<div class="section" id="title-133"><h2>
	薛文介公文集四卷<span class="jiazhu">江蘇廵撫採進本</span>
</h2></div>
<p class="em2">
	明薛三省撰三省字魯叔定海人萬曆辛丑進士官至南京禮部尚書卒諡文介是編有文無詩奏疏幾居其半奏疏中辭謝者又居其半惟請福王之國一疏最爲激切其官檢討時所上也
</p>
<div class="section" id="title-134"><h2>
	叢桂軒集二卷<span class="jiazhu">浙江朱彝尊家曝書亭藏本</span>
</h2></div>
<p class="em2">
	明吳大經撰大經字元常常熟人是集大經所自編前有萬曆癸卯自序稱謝去帖括之學蓋山林之士也其詩酷摹劔南圓熟有餘深微不足魏浣初序乃謂袁宏道推明代詩人以徐渭爲第一而大經配之殆非篤論矣
</p>
<div class="section" id="title-135"><h2>
	蟋蟀軒草<span class="jiazhu">無卷數　山東廵撫採進本</span>
</h2></div>
<p class="em2">
	明劉士驥撰士驥字允良禹城人萬曆甲辰進士官翰林院編修士驥於李攀龍爲鄕人而不循其門徑是集前有李若訥序稱允良自言少年濡首李王諸家顧李王生今日宜另繡其腸其不肯從風而靡不爲無見然集中詩文乃作嘽緩之音是則楚旣失之齊亦未爲得也
</p>
<div class="section" id="title-136"><h2>
	四然齋集十卷<span class="jiazhu">兵部侍郞紀昀家藏本</span>
</h2></div>
<p class="em2">
	明黄體元撰體元字長卿穀城人萬曆甲辰進士官至山東按察司副使是集體元所自編取中和集身心世事謂之四緣委身寂然委心洞然委世混然委事自然之語故以四然名齋因以名集蓋明季士大夫躭二氏者十之九也
</p>
<div class="section" id="title-137"><h2>
	樊致虚詩集四卷<span class="jiazhu">兩淮鹽政採進本</span>
</h2></div>
<p class="em2">
	明樊良樞撰良樞字尚植一號致虚進賢人萬曆甲辰進士官至浙江提學副使是編凡匡山社集一卷二山草三卷皆以所居地名之匡山取居近匡廬之義二山則官淮南時取淮南大小山之義也二山草中又附以其叔儁弟尚燝良楹子重鵬等次和之作大抵多規橅七子聲調
</p>
<div class="section" id="title-138"><h2>
	峽雲閣存草七卷後存草七卷<span class="jiazhu">福建巡撫採進本</span>
</h2></div>
<p class="em2">
	明魏濬撰濬有易義古象通已著錄其詩草本四十卷是集僅删取十四卷故謂之存草存草爲未第時之詩後存草爲旣第後之詩其後存草内又分爲初燕詩農詩桂詩東詩東後詩家詩衡詩各一卷蓋皆隨宦跡所及各舉地名之一字以爲標目其詩不出贋古之習蓋萬曆以後之詩不公安竟陵則仍太倉厯下耳
</p>
<div class="section" id="title-139"><h2>
	隆德堂詩文稿二卷<span class="jiazhu">直隷總督採進本</span>
</h2></div>
<p class="em2">
	明魏純粹撰純粹字仲乾栢鄕人萬曆甲辰進士官至監察御史是集詩文各一卷多其官永城知縣時作末附爲御史請假省親疏一篇
</p>
<div class="section" id="title-140"><h2>
	荑言六卷<span class="jiazhu">兩江總督採進本</span>
</h2></div>
<p class="em2">
	明余懋孶撰懋孶字舜仲婺源人萬曆甲辰進士官至給事中此集乃懋孶所自編凡文五卷詩一卷其曰荑言者蓋取荑稗之意自謂學而無當於道者稗學也言而無當於道者荑言也又謂命題屬草聊供酬應今觀其文如門牆桃李册序刻聯捷稿引細草流芳册小引題龍山課藝等篇皆不免俗體蓋疎於芟汰之過也
</p>
<div class="section" id="title-141"><h2>
	皆春園集四卷<span class="jiazhu">兩淮鹽政採進本</span>
</h2></div>
<p class="em2">
	明陳完撰完字名甫號海沙南通州人萬曆丙午舉人是集爲完所自編其詩多恬適敷暢而不見性情較黄省曾五岳山人集格調相似而才力尚不能逮也
</p>
<div class="section" id="title-142"><h2>
	逹觀樓集二十四卷<span class="jiazhu">江西廵撫採進本</span>
</h2></div>
<p class="em2">
	明鄒維璉撰維璉字德輝號匪石新昌人萬曆丁未進士官吏部郞中時以疏劾魏忠賢謫戍貴州崇禎初召爲南京太僕寺卿洊擢右僉都御史廵撫福建剿海冦有功終爲温體仁所忌罷崇禎八年起爲兵部右侍郞未上而卒事迹具明史本傳是編詩集凡六卷曰願學編蓋早年初學之作曰宦遊草作於司理延平時曰友白草作於貴州謫戍時蓋擬太白之流夜郞也曰友歐草作於起官太僕時蓋南太僕署在滁州多歐陽修遺跡也曰導噫草中多感慨時事之什蓋作於撫閩時也文集凡十八卷首冠以四書五經疑義中如信豐坊僞石經信俞庭椿改周禮信蔡沈三代改時不改月諸說皆未爲卓識蓋其氣節才畧足以自傳學問則未深造也據編首自序尚有大夢稿又夢稿自警編諸目此本皆無之或維璉自删或後來所佚均不可考矣
</p>
<div class="section" id="title-143"><h2>
	掃餘之餘三卷附歸凃閒紀一卷<span class="jiazhu">浙江廵撫採進本</span>
</h2></div>
<p class="em2">
	明劉錫元撰錫元字玉受長洲人萬曆丁未進士官至貴州提學僉事是集第一卷庚夏七發記其庚申夏病疫事二卷爲序記簡牘雜文三卷爲雜注乃其官祠部時考驗衆僧雜作附歸凃閒紀一卷則記其官黔中苖亂事大抵多作佛家偈語間涉俳體
</p>
<div class="section" id="title-144"><h2>
	湛園集十卷<span class="jiazhu">山西廵撫採進本</span>
</h2></div>
<p class="em2">
	明程正已撰正已字道先號澄源長治人萬曆丁未進士官至僉都御史廵撫保定以忤奄黨削職後終於兵部侍郞是集爲其子之璿所編凡詩五卷文五卷大抵惟取自適無意求工
</p> 



</div></body></html>