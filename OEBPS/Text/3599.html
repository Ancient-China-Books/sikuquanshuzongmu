<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百八十四·集部三十七（別集類存目十一）</title></head><body><div id="text">

<p>
<strong>欽定四庫全書總目卷一百八十四</strong>
</p>
<div class="section" id="title-0"><h1>
	集部三十七
</h1><hr/></div>
<div class="section" id="title-1"><h2>
	別集類存目十一
</h2></div>
<div class="section" id="title-2"><h2>
	湖海集十三卷<span class="jiazhu">山東巡撫採進本</span>
</h2></div>
<p class="em2">
	國朝孔尚任撰尚任有節序同風錄已著錄尚任官國子監博士時隨侍郞孫在豐在淮揚疏濬海口因輯其入淮以後詩文自編此集故以湖海爲名
</p>
<div class="section" id="title-3"><h2>
	幸跌草三卷<span class="jiazhu">浙江巡撫採進本</span>
</h2></div>
<p class="em2">
	國朝黃百家撰百家有體獨私抄已著錄是集凡雜文二十篇其序盧氏春秋三傳纂凡謂春秋之本旨皆顯以示人無暗藏機括使人如猜謎射覆者深得聖人作春秋之意其王劉異同序亦深見兩家之閫奥大致頗肖其父但蒼老不及耳書首題曰學箕五稿則卷帙尚多此其稿中之一種耳
</p>
<div class="section" id="title-4"><h2>
	眺秋樓詩八卷<span class="jiazhu">浙江巡撫採進本</span>
</h2></div>
<p class="em2">
	國朝高岑撰岑字峴亭商邱人官豐城縣知縣其詩每卷各爲集名終之以和月泉吟社田園雜興六十首岑爲吏部尚書宋犖外孫故其詩法亦本於犖與宋至緯蕭草堂集體格相近所謂酷似其舅者也
</p>
<div class="section" id="title-5"><h2>
	赤嵌集四卷<span class="jiazhu">兩淮馬裕家藏本</span>
</h2></div>
<p class="em2">
	國朝孫元衡撰元衡字湘南桐城人康熙中官至東昌府知府是集皆其爲臺灣同知時所作以地有赤嵌城故以爲名多紀海外風土物產頗逞才氣而未能盡軌於詩律王士禎爲之點定謂其追蹤建安躡跡長公一時推許之詞未足爲定評也
</p>
<div class="section" id="title-6"><h2>
	四香樓集四卷<span class="jiazhu">江蘇巡撫採進本</span>
</h2></div>
<p class="em2">
	國朝范讚撰讚字武功婁縣人其詩源出晩唐而參以南宋如蜂憎綠蟻晴偷蜜燕覓靑蟲晝哺雛一潭水聚三更月四野山圍小閣燈三秋樹老蟬聲盡八月江寒雁影遲蟬聲送過秋多少鶴夢憑他夜短長之類皆綽有思致而格調未高前有海寧陳元龍序稱其長堪輿學蓋嘗館於元龍家相傳格致鏡原即其所纂亦博洽之士也
</p>
<div class="section" id="title-7"><h2>
	釀川集十三卷<span class="jiazhu">浙江巡撫採進本</span>
</h2></div>
<p class="em2">
	國朝許尚質撰尚質字又文山陰人是集賦一卷雜文一卷詩五卷詞五卷宋祖昱序謂尚質少而業詩亦喜飮指邑中所謂沈釀川者自號因以名集其文頗有法律詞亦修整惟歌詩稍嫌故縱或不甚入律云
</p>
<div class="section" id="title-8"><h2>
	舟車初集二十卷<span class="jiazhu">浙江巡撫採進本</span>
</h2></div>
<p class="em2">
	國朝陶季撰季原名澂字季深後以一字爲字又以字行寳應人王士禎漁洋詩話記其與萊陽董樵同以一字爲字因而賦詩定交者是也平生足跡半天下詩多於舟車得之因名舟車集其詩多才鋒踔厲風發泉湧不爲邊幅所窘然有警句亦有率句有健句亦有弱句蓋跌宕有餘而陶鍊未至者也
</p>
<div class="section" id="title-9"><h2>
	燕堂詩鈔八卷<span class="jiazhu">戶部尚書王際華家藏本</span>
</h2></div>
<p class="em2">
	國朝朱徑撰徑字恭亭寳應人喬萊之壻也是集爲徑所自編自康熙丙寅至己卯凡十四年之詩緣情綺靡頗有格韻特少作居多尚未能盡謝鉛華耳
</p>
<div class="section" id="title-10"><h2>
	鈍齋文鈔七卷<span class="jiazhu">江西巡撫採進本</span>
</h2></div>
<p class="em2">
	國朝楊兆嶦撰兆嶦字又平瑞金人是集前有自序謂著文三百餘首汰其三之二授諸梓則兆嶦所自定也張尚瑗序稱其文似歸有光使汰其冗句俗字固亦近之矣
</p>
<div class="section" id="title-11"><h2>
	集古梅花詩<span class="jiazhu">無卷數　浙江巡撫採進本</span>
</h2></div>
<p class="em2">
	國朝張吳曼撰吳曼字也倩上海人居吳淞江上其地多梅因爲集句賦咏凡和中峰禪師韻者一百首和陳涉江韻者三十首自和者十首又一百首則吳曼以同里沈球本有是體爲繼作而合刻之者又一百首則吳曼六十生日其仲兄文卿取十月先聞嶺上梅句集古爲壽吳曼因續爲之者末附集唐梅歌一首乃七十六歲所作殆終身詠此一花也
</p>
<div class="section" id="title-12"><h2>
	根味齋詩集二十卷<span class="jiazhu">編修徐天柱家藏本</span>
</h2></div>
<p class="em2">
	國朝徐志莘撰志莘字任可一字商農德淸人工部尚書元正子以父蔭官順天府通判是編凡趨庭集二卷壯圖集三卷小草集三卷棄擔集七卷起乾集二卷老傅集三卷詩多取法蘇陸不事雕飾蓋其家學然也
</p>
<div class="section" id="title-13"><h2>
	笏峙樓集五卷<span class="jiazhu">江蘇周厚堉家藏本</span>
</h2></div>
<p class="em2">
	國朝張祖年撰祖年有道驛集已著錄是書釋疑孟一卷以司馬光有疑孟一書而祖年逐條爲之辨廢言四卷則其所自著也中多游戲之詞與道驛集之正色講學者又殊
</p>
<div class="section" id="title-14"><h2>
	觀樹堂詩集十四卷<span class="jiazhu">浙江巡撫採進本</span>
</h2></div>
<p class="em2">
	國朝朱璋撰璋字鹿田錢塘人由舉人官至澤州府知府其詩爲叱馭集一卷入蜀時作也問絹集一卷白舫集二卷古㕔集四卷皆令江油時作也冬秀亭集四卷官澤州時作也剡曲集一卷則天台紀遊詩也一半勾留集一卷則憂歸居杭詩也
</p>
<div class="section" id="title-15"><h2>
	恕谷後集十卷續刻三卷<span class="jiazhu">直隸總督採進本</span>
</h2></div>
<p class="em2">
	國朝李塨撰塨有周易傳注已著錄是集所作古文也前有其門人閻鎬序稱恕谷者自名其里也後集者自康熙癸未以前俱置之而惟存其後焉者也集首第一篇爲送黃宗夏序後有題曰此王崑繩改本也恕谷初學八大家崑繩言當宗秦漢章法訂此恕谷後謂唐宋不如秦漢秦漢不如六經於文法一宗聖經題曰後集云云崑繩者大興王源字也嘗撰文章練要分六宗百家談古文之法後與塨同師顔元塨遂從學古文盡棄其少作後集之名蓋别其前之所棄也今觀其文根柢仍出八家但開合斷續不主故常異乎明以來學歐曾者惟以紆餘曼衍爲長耳遽曰秦漢曰六經溢其量矣塨天分本高其學自成一家以經世致用爲主亦具有根柢然負氣求勝其文或失之麤豪少古人淳穆之氣其持論又自命太高自信太果幾於唐宋元明諸儒無一人能當其意亦未免傷於褊激蓋前明自萬曆以後心學盛行儒禪淆雜其曲謹者又濶於事情沿及國初猶存商俗故顔元及塨獨力以務實相爭存其說以補諸儒之枵腹高談未爲無益然不可獨以立訓盡廢諸家譬諸礞石大黃當其對證實有解結滌滯之功若專服久服則又生他疾耳
</p>
<div class="section" id="title-16"><h2>
	東山草堂文集二十卷詩集八卷續集一卷<span class="jiazhu">戶部尚書王際華家藏本</span>
</h2></div>
<p class="em2">
	國朝邱嘉穗撰嘉穗有考定石經大學經傳解已著錄其文頗條暢詩則淺弱集後舊附陶詩箋註五卷邇言六卷又考定石經大學經傳解一卷今各分著於錄俾從其類
</p>
<div class="section" id="title-17"><h2>
	在陸草堂集六卷<span class="jiazhu">兩淮馬裕家藏本</span>
</h2></div>
<p class="em2">
	國朝儲欣撰欣有春秋指掌已著錄欣以制藝名於時而古文亦謹潔明暢有唐宋家法大致於蘇軾爲近所作蜀山東坡書院記宗旨可槪見也其中如周公太公論撻伯禽辨挾天子辨皆少近迂與齡辨則先儒久言之亦不免爲屋下之屋其正統辨不取帝蜀之說亦不免失之好辨也
</p>
<div class="section" id="title-18"><h2>
	息廬詩一卷<span class="jiazhu">江蘇周厚堉家藏本</span>
</h2></div>
<p class="em2">
	國朝陶爾穟撰爾穟字頴儒華亭人是集前有曹溶序稱其入巧極天工錯顔光敏序稱其七古似靑蓮長吉近體不專一家而各盡其妙今觀所作大抵以才思擅長品格故未能超詣雪美人七律二首世所艷稱實則小巧也
</p>
<div class="section" id="title-19"><h2>
	陳恪勤集三十九卷<span class="jiazhu">浙江巡撫採進本</span>
</h2></div>
<p class="em2">
	國朝陳鵬年撰鵬年字北溟號滄洲湘潭人康熙辛未進士官至兵部侍郞河道總督諡恪勤是集凡分十編曰耦耕集者以舍北耦耕堂而名也水東集者以其先人隴墓所在也蒿廬集者憂居前後所作也浮石集朐山集淮海集者皆宦遊地也于山集香山集武夷集者皆往來游息處也未附喝月詞五卷則詩餘也
</p>
<div class="section" id="title-20"><h2>
	道榮堂文集六卷<span class="jiazhu">兩江總督採進本</span>
</h2></div>
<p class="em2">
	國朝陳鵬年撰此本爲鵬年所自編刻於恪勤集之前其生平以淸操受主知詩文非所注意集中亦皆應酬之作更不見所長
</p>
<div class="section" id="title-21"><h2>
	固哉叟詩鈔八卷<span class="jiazhu">浙江巡撫採進本</span>
</h2></div>
<p class="em2">
	國朝高孝本撰孝本字大立號靑華嘉興人康熙辛未進士官績溪縣知縣孝本雖年屆四十始爲詩然罷官後放浪山水以老故其詩灑落有淸氣但深厚不足耳是編分十七集曰趨庭集曰江漢集曰徑山集曰琴溪集曰嶺南集曰秦遊集曰大鄣集曰葛園集曰晉遊集曰津門集曰南州集曰幔亭集曰海岱集曰黃梅集曰台雁集皆孝本七十八歲所自編爲雍正丙午以前詩至丁未又編其病中所作爲維摩集附十七集後故自序但列十七集云
</p>
<div class="section" id="title-22"><h2>
	葛莊詩鈔十三卷<span class="jiazhu">内府藏本</span>
</h2></div>
<p class="em2">
	國朝劉廷璣撰廷璣有在園雜志已著錄其詩以陸游爲宗在園雜志嘗自記其呼童不至自生火待飮未來還讀書一聯或以爲勦襲陸游童去自埋生後火飯來還掩讀殘書句自辨其用意不同是固誠然然奪胎換骨要不能謂不出於游也又自記有人評其詩曰此亦出入於香山劍南之間而未純者自以爲允可謂自知矣
</p>
<div class="section" id="title-23"><h2>
	葛莊編年詩<span class="jiazhu">無卷數　江西巡撫採進本</span>
</h2></div>
<p class="em2">
	國朝劉廷璣撰葛莊詩鈔止於官九江道時是編又其官淮徐道時所作分年排次起康熙丁巳止於壬辰後復有補遺一卷
</p>
<div class="section" id="title-24"><h2>
	咸齋文鈔七卷<span class="jiazhu">浙江巡撫採進本</span>
</h2></div>
<p class="em2">
	國朝查旭撰旭字咸齋海寧人康熙癸酉副榜貢生是集凡書一卷序二卷祭文一卷論一卷傳一卷襍著一卷旭有孝行嘗於兵亂中崎嶇萬里尋父遺柩士論稱之其文源出南宋頗淸雅有法度使假之年尚可追古作者前有益都趙執信序作於旭在之日又有楊中訥序則旭没後所作也
</p>
<div class="section" id="title-25"><h2>
	水齋文集四卷<span class="jiazhu">浙江巡撫採進本</span>
</h2></div>
<p class="em2">
	國朝懷應聘撰應聘字莘臯秀水人是編刋於康熙癸酉蓋所自編皆散體古文而時文選本之序最多
</p>
<div class="section" id="title-26"><h2>
	淸端集八卷<span class="jiazhu">江西巡撫採進本</span>
</h2></div>
<p class="em2">
	國朝陳璸撰璸字文煥一字眉川海康人康熙甲戌進士官至福建巡撫諡淸端是集凡文七卷詩一卷皆非當行然璸居官以亷介稱其節槪足以自傳亦不必以文章傳也
</p>
<div class="section" id="title-27"><h2>
	夢月巖詩集二十卷<span class="jiazhu">浙江巡撫採進本</span>
</h2></div>
<p class="em2">
	h6國朝吕履恒撰履恒字元素號坦菴河南新安人康熙甲戌進士官至戶部侍郞此集乃雍正乙巳其姪纘曾等校刊詩以體分末附詩餘二十四首前有凡例稱其詩或經歲一改或一月數改如洛陽秋思河上寓目詩之頷聯嫌其調近七子輒加竄易金陵襍感之結句嫌其涉於怒罵亦復易之又稱盛朝詩選載其秦中懷古詩洛陽秋思詩懷公毅詩字句皆有所竄亂今悉從原本云云或刊板時有所點定歟
</p>
<div class="section" id="title-28"><h2>
	冶古堂文集五卷<span class="jiazhu">浙江巡撫採進本</span>
</h2></div>
<p class="em2">
	國朝吕履恒撰是集爲履恒殁後淳安方楘如及其門人石屏張漢所選定凡一百九十二篇每篇各有評語如制義之式
</p>
<div class="section" id="title-29"><h2>
	雪鴻堂文集四卷<span class="jiazhu">山東巡撫採進本</span>
</h2></div>
<p class="em2">
	國朝李鍾璧撰鍾璧號鹿嵐通江人檢討蕃之子也康熙丙子舉人官平南縣知縣考古來集部之名往往相複然無一家之中共一集名者惟吕本中吕祖謙俱稱東萊集然祖謙集加太史字以別之<span class="jiazhu">見文獻通考</span>又洪巖虎及其子希文皆名軒渠集然希文集加續字以別之非竟相同鍾璧之父蕃有雪鴻堂集已著錄而鍾璧此集仍以雪鴻堂爲名父子竟無所別亦未有之剙例也其詩皆信筆揮灑於聲律多未能諧疊韻詩九十一首尤多累句自序謂隨手塗抺長短得失在所不計諒矣其文亦惟意所如如與陳敷相書引原憲貧也非病之語至以聖賢爲戲更軼乎規矩之外矣
</p>
<div class="section" id="title-30"><h2>
	克念堂文鈔二卷<span class="jiazhu">江蘇巡撫採進本</span>
</h2></div>
<p class="em2">
	國朝雷鐸撰鐸字伯覺蒲城人康熙丙子舉人陜西通志稱其事繼母孝負米他郡以養遇水幾溺嘗終日不食不致母缺於供家雖貧養從兄弟及寡姊妹不少懈朔望聚族人習禮講法以相勸勉蓋亦篤行之士其文章則以人存之耳
</p>
<div class="section" id="title-31"><h2>
	殘本賦淸草堂詩鈔六卷<span class="jiazhu">江蘇巡撫採進本</span>
</h2></div>
<p class="em2">
	國朝張棠撰棠字吟樵華亭人康熙丙子舉人官至桂林府知府告歸後加銜爲太僕寺少卿是編原分五集曰白雲吟曰一肩吟曰獨宜吟曰江上吟最後所作曰雪篷吟今存者惟江上吟及雪篷吟餘俱散佚其詩欲以風調勝而骨幹未遒
</p>
<div class="section" id="title-32"><h2>
	山舟堂集十二卷<span class="jiazhu">江蘇巡撫採進本</span>
</h2></div>
<p class="em2">
	國朝周士彬撰士彬字介文婁縣人康熙丙子副榜貢生世居干山其山舟堂額猶趙孟頫手書也此集凡古今體詩一千餘首乃其子忠炘等所刊其論詩以眞樸爲主尤喜讀宋儒語錄故所作如存心養性須常靜莫負吾家太極翁之類皆白沙定山派也
</p>
<div class="section" id="title-33"><h2>
	湛園未定稿六卷<span class="jiazhu">浙江巡撫採進本</span>
</h2></div>
<p class="em2">
	國朝姜宸英撰宸英有江防總論已著錄此本爲其未入書局以前所自定不及大興黃氏本之完備以別行已久姑附存其目
</p>
<div class="section" id="title-34"><h2>
	眞意堂文稿一卷<span class="jiazhu">浙江巡撫採進本</span>
</h2></div>
<p class="em2">
	國朝姜宸英撰此本前有秦松齡序言宸英奉纂修之命治裝北上裒爲此集蓋其中年所作初出問世之本也
</p>
<div class="section" id="title-35"><h2>
	菀靑集<span class="jiazhu">無卷數　浙江巡撫採進本</span>
</h2></div>
<p class="em2">
	國朝陳至言撰至言字山堂一字靑厓蕭山人康熙丁丑進士官翰林院編修早年與同郡張遠齊名毛奇齡稱其能守古人三義八法之意而不變今觀所作以藻縟爲主音繁節壯頗似西河集中語宜奇齡之喜其類己也
</p>
<div class="section" id="title-36"><h2>
	華鄂堂集二卷<span class="jiazhu">江蘇周厚堉家藏本</span>
</h2></div>
<p class="em2">
	國朝周彝撰彝字策銘婁縣人康熙丁丑進士官翰林院編修其詩喜作長篇如送張長史君山玩雪遊江心寺諸作皆灑灑千言才鋒橫溢然律以和平之義往往有乖後附研山十咏別爲一卷蓋刊成之後又續入者也
</p>
<div class="section" id="title-37"><h2>
	樸學齋詩集十卷<span class="jiazhu">福建巡撫採進本</span>
</h2></div>
<p class="em2">
	國朝林佶撰佶有甘泉宫瓦記已著錄佶工於楷法文師汪琬詩師陳廷敬王士禎琬之堯峯文鈔廷敬之午亭文編士禎之精華錄皆其手書付雕廷敬士禎之集皆刻於名位烜耀之時而琬集則繕寫於身後故世以是稱之兹集古體詩三卷今體詩七卷淵源有自故體格猶爲近古特才分差弱出手微易耳
</p>
<div class="section" id="title-38"><h2>
	柳塘詩集十二卷<span class="jiazhu">浙江巡撫採進本</span>
</h2></div>
<p class="em2">
	國朝吳祖修撰祖修字愼思吳江人是集乃康熙己卯其子大庚所編後有大庚跋稱祖修在時曾板行五七言古詩巳而悔之謂詩當以編年爲次不當分體今所編詩十二卷其半猶出祖修手定也祖修詩頗雅馴嘗作讀王子淵傳詩有非無聖主賢臣頌只敎宫人記洞簫之句後見升菴集中有之喜其闇合因作詩志之然此二語太涉論宗本非上乘且愼詩亦即李商隱賈生詩可憐夜半虛前席不問蒼生問鬼神之意亦非新義也
</p>
<div class="section" id="title-39"><h2>
	畏壘山人詩集四卷<span class="jiazhu">浙江巡撫採進本</span>
</h2></div>
<p class="em2">
	國朝徐昂發撰昂發有畏壘筆記已著錄是集諸體雜編其五言古體大抵刻峭淸新一往駿利有透空碎遠之音而下手太快亦頗乏淳蓄深厚則思銳而才狹之故也
</p>
<div class="section" id="title-40"><h2>
	澄懷園全集三十七卷<span class="jiazhu">通政司使張若渟刋本</span>
</h2></div>
<p class="em2">
	國朝張廷玉撰廷玉字衡臣號硯齋桐城人康熙庚辰進士官至保和殿大學士諡文和是集爲廷玉所自編凡文存十五卷皆乾隆戊辰以前作詩選十二卷皆雍正乙卯以前作載賡集六卷皆乾隆丙辰以後作澄懷園語四卷則所作筆記也
</p>
<div class="section" id="title-41"><h2>
	秋江詩集六卷<span class="jiazhu">福建巡撫採進本</span>
</h2></div>
<p class="em2">
	國朝黃任撰任字莘田永福人康熙壬午舉人官至四會縣知縣杭世駿榕城詩話稱其工書法好賓客詼諧談笑一座盡傾罷官歸里壓裝惟端溪石數枚詩束兩牛腰而已其詩源出温李往往刻露淸新別深懷抱如楊花絶句云到底不知離別苦後身還去作浮萍春日襍思云夕陽大是無情物又送墻東一日春所爲緣情綺靡殆於近之而低徊宛轉亦或闌入小詞大致古體不如今體大篇又不如小詩故榕城詩話獨稱其七絶蓋才分各有所長云
</p>
<div class="section" id="title-42"><h2>
	秋葉軒詩四卷<span class="jiazhu">江蘇巡撫採進本</span>
</h2></div>
<p class="em2">
	國朝張琳撰琳字佩嘉一字玉田錢塘人是集乃康熙丙戌其友趙炎所選定集中近體多於古體而七言律詩一種又多於諸體大抵圓熟流利篇篇如一蓋其瓣香惟在劍南一集耳
</p>
<div class="section" id="title-43"><h2>
	黑蝶齋詩鈔四卷<span class="jiazhu">浙江巡撫採進本</span>
</h2></div>
<p class="em2">
	國朝沈岸登撰岸登字覃九號惰耕邨叟平湖人是集乃康熙壬午岸登殁後其從子黼熊所編共詩四百四十餘首其詩瘦削無俗韻而邊幅微狹亦緣於是
</p>
<div class="section" id="title-44"><h2>
	樓邨集二十五卷<span class="jiazhu">安徽巡撫採進本</span>
</h2></div>
<p class="em2">
	國朝王式丹撰式丹字方若寶應人康熙癸未進士第一官翰林院修撰是集乃雍正甲辰其子懋訥所刻分年編次凡龍竿集五卷睪蘇集七卷補過齋集二卷忍各齋集七卷鴻柯集一卷梅花書屋集三卷起壬申迄丙申每年一卷惟龍竿集之第五卷爲其壬申以前詩不以冠集而以殿集以少作故也
</p>
<div class="section" id="title-45"><h2>
	古劍書屋文鈔十卷<span class="jiazhu">江蘇巡撫採進本</span>
</h2></div>
<p class="em2">
	國朝吳廷楨撰廷楨字山掄長洲人康熙癸未進士官至左春坊左諭德是編凡詩八卷末附補遺及詩餘又襍文二卷乾隆丙子其孫士端刊於貴州其名曰古劍書屋者聖祖南巡廷楨以舉人召試御書古劍篇以賜因以爲名誌榮遇也
</p>
<div class="section" id="title-46"><h2>
	緯蕭草堂詩鈔六卷<span class="jiazhu">浙江巡撫採進本</span>
</h2></div>
<p class="em2">
	國朝宋至撰至字山言商邱人吏部尚書犖之子康熙癸未進士官翰林院編修初刻有緯蕭堂詩一卷附犖集後此其全集也至承其家學兼得新城王士禎之傳故其詩派亦介出於父師之間但才與學均未及耳集中孔雀聯句父子同爲之蓋用蘇軾與子過聯句例也
</p>
<div class="section" id="title-47"><h2>
	績學堂文鈔六卷詩鈔四卷<span class="jiazhu">兩江總督採進本</span>
</h2></div>
<p class="em2">
	國朝梅文鼎撰文鼎有曆算全書已著錄其以績學名堂者初大學士李光地嘗薦文鼎於朝康熙己酉恭逢聖祖仁皇帝南巡文鼎迎鑾道左蒙召對御書績學參微四字賜之因以名堂併以名集也然文鼎測驗推算諸法皆足以自傳於後詩文特其餘事非所擅長蓋算術雖一藝而非以畢生之精力專思研究則莫造其微雖超特絶世之姿其勢不能以旁及張衡深通曆算妙契陰陽至能作候風地動儀而文章博麗又能凌轢崔蔡之間千古一人而已自洛下閎鮮于妄人以下淳風一行亦未能以詞采著也斯亦物不兩大之理矣
</p>
<div class="section" id="title-48"><h2>
	滋蘭堂詩集十卷<span class="jiazhu">浙江巡撫採進本</span>
</h2></div>
<p class="em2">
	國朝沈元滄撰元滄有禮記類編已著錄是編分六集曰康瓠集灌畦集今雨集紫貝集勞薪集西征集前有其孫廷芳題識稱康瓠集爲家居侍親及爲查氏贅壻時作灌畦集爲移居龍山時作今雨集爲入直武英殿時作紫貝集爲官文昌時作勞薪集爲罷官後自京赴粤時作西征集爲由粤赴京謫居銀州時作元滄爲查昇之壻久與查愼行遊故其詩格頗近初白堂集云
</p>
<div class="section" id="title-49"><h2>
	澹初詩稿八卷附見山堂詩鈔一卷<span class="jiazhu">編修程晉芳家藏本</span>
</h2></div>
<p class="em2">
	國朝沈翼機撰翼機字西園號澹初海寧人康熙丙戌進士官至翰林院侍讀學士詩分十集曰謀野集曰新安集附黃山紀遊百詠皆翼機爲諸生時作曰瀛洲集丹葵集皆館選後作曰蜀使草康熙甲午典試四川時作曰黔使草康熙丁酉至庚子爲貴州學政時作曰江右使草雍正癸卯至丙午爲江右學政時作曰兩山集乞假歸田後作曰覲光集乾隆元年翼機復補原官時作曰游衍集則致仕後作也附見山堂詩鈔一卷爲其子廷薦之作廷薦字澄懷雍正壬子舉人未仕早卒僅存詩六十餘首
</p>
<div class="section" id="title-50"><h2>
	集虛齋學古文十二卷<span class="jiazhu">浙江巡撫採進本</span>
</h2></div>
<p class="em2">
	國朝方楘如撰楘如有離騷經解已著錄其制義最有時名而散體之文亦頗奥勁有筆力然喜雕琢新句襞積古辭遂流爲別派蓋其制義亦喜以新頴爲工天性然也
</p>
<div class="section" id="title-51"><h2>
	絸齋詩選二卷<span class="jiazhu">山東巡撫採進本</span>
</h2></div>
<p class="em2">
	國朝張謙宜撰謙宜號稚松膠州人康熙丙戌進士是集末有法輝祖跋謂全稿三千餘首暮年自訂存詩四百餘篇自序凡千言極述其苦吟之狀然其詩出入於香山劍南之間一吟一咏亦足自娛起而抗衡古人則力尚不逮也
</p>
<div class="section" id="title-52"><h2>
	蓼村集四卷<span class="jiazhu">編修周永年家藏本</span>
</h2></div>
<p class="em2">
	國朝王苹撰苹字秋史厯城人康熙丙戌進士其詩爲王士禎田雯所稱而文不甚顯乾隆癸巳桂林胡德琳得其本於厯城周氏爲刪訂付梓德琳爲之序稱原本分甲乙二集自癸亥至庚子三十四年之作各自編年惟辛丑以後之文無存今仍其舊編爲四卷乙居四之一惟書記記傳注干支於本目之下使後人有所考焉
</p>
<div class="section" id="title-53"><h2>
	雪鴻堂文集二卷<span class="jiazhu">山東巡撫採進本</span>
</h2></div>
<p class="em2">
	國朝李鍾峩撰鍾峩號芝麓通江人康熙丙戌進士官翰林院檢討是集乃其督學福建時所編凡賦頌一卷詩一卷多館課及應酬之作案鍾峩父蕃有雪鴻堂集其兄鍾璧集襲用其名鍾峩又襲用其名殊不可解如以爲家乘之總名則又各爲卷第例亦難通也
</p>
<div class="section" id="title-54"><h2>
	王石和文集<span class="jiazhu">無卷數　山西巡撫採進本</span>
</h2></div>
<p class="em2">
	國朝王珻撰珻字石和又字韞輝盂縣人康熙丙戌進士官翰林院檢討是集中多議論之文筆意亦頗縱橫其記周遇吉死節事謂賊兵攻城急城將陷賊募獻遇吉者遇吉謂左右曰豈惜一死以累衆可獻我兵民環泣衆遂以繩繫公下有兩賊掖之去公見賊罵倒懸演武㕔磔之云云與明史本傳不合又以虸蚄廟爲田子方廟與朱彝尊碑不合其最異者如文昌閣碑記謂孔子不得帝君之教天下將有悖心反道肆然於日用倫常之際而不復以天地日月爲可忌者尤不可爲訓也
</p>
<div class="section" id="title-55"><h2>
	十峰集五卷<span class="jiazhu">江蘇周厚堉家藏本</span>
</h2></div>
<p class="em2">
	國朝徐基撰基字宗頊華亭人由貢生官訓導是集自詩賦文及塡詞皆集前後赤壁賦中字錯綜盡變極有巧思若其中遊小赤壁賦春日遊小赤壁賦及道德篇諸作皆洋洋數千言而伸之縮之不出四百餘字之外雖才人狡獪不足以語大雅而專門之技別開奥窔亦詞苑中之奇作亘古所未有者也末卷倣梁簡文蘇蕙蘭古鞶鑑圖及宋庠寄范仲淹諸迴文皆有思致卷首有康熙丙戌陳元龍序序集聖敎序中字亦如自已出以弁此集可云勁敵然元龍特偶一爲之尚無不可基則弊一生之精神成此一集可謂宋人之楮葉矣
</p>
<div class="section" id="title-56"><h2>
	蓬莊詩集六卷<span class="jiazhu">江西巡撫採進本</span>
</h2></div>
<p class="em2">
	國朝沈虹撰虹字渭梁長洲人是集其所自編以作詩先後爲次起康熙丁亥迄雍正甲辰古今體共五百四首每卷之前皆有小引紀其歲月及所閱歷遭逢
</p>
<div class="section" id="title-57"><h2>
	雄雉齋選集六卷<span class="jiazhu">江蘇周厚堉家藏本</span>
</h2></div>
<p class="em2">
	國朝顧圖河撰圖河字書宣江都人康熙己丑進士官翰林院編修其詩古體多學眉山近體多學劍南詠物諸作亦頗新頴而在同時諸人之中尚未能籠罩一切也
</p>
<div class="section" id="title-58"><h2>
	靑溪詩偶存十卷<span class="jiazhu">江蘇巡撫採進本</span>
</h2></div>
<p class="em2">
	國朝蔣錫震撰錫震字豈潛宜興人康熙己丑進士是集分二十二種曰輟耕草北征集渡河集贅疣集北遊草楚遊草還山草汗漫吟北行草歸耕草章江草還山草後北遊草涉江草洛游草灌園草遊燕草廬中吟後章江草還山吟金臺草學製集自己巳至壬寅凡三十四年之作皆以年編次
</p>
<div class="section" id="title-59"><h2>
	退谷文集十五卷詩集七卷<span class="jiazhu">兩江總督採進本</span>
</h2></div>
<p class="em2">
	國朝黃越撰越字際飛上元人康熙己丑進士改庶吉士所著四書大全合訂及選刻制義如明文商今文商墨卷商考卷商之類皆盛行一時蓋平生精力注於講章時文此集所著詩古文乃以餘暇兼治者其尚書古今文辨惟以蔡傳折服諸家三傳得失辨惟以胡傳斷制衆論亦仍舉業繩尺也
</p>
<div class="section" id="title-60"><h2>
	圭美堂集二十六卷<span class="jiazhu">浙江巡撫採進本</span>
</h2></div>
<p class="em2">
	國朝徐用錫撰用錫字晝堂宿遷人康熙己丑進士官翰林院編修是集詩十卷文十六卷乃其族子鐸及門人周毓崙所校刊用錫從學於李光地作文以樸澹爲長平生書法頗工集中字學劄記二卷皆自道其心得其他題跋亦辨論法帖手蹟者居多
</p>
<div class="section" id="title-61"><h2>
	靑要集十二卷<span class="jiazhu">浙江巡撫採進本</span>
</h2></div>
<p class="em2">
	國朝吕謙恒撰謙恒字天益河南新安人康熙己丑進士官至光祿寺卿謙恒嘗讀書靑要山因以名集其詩純作宋格踈爽有餘而亦頗傷樸直如洗象行之類皆病於太質
</p>
<div class="section" id="title-62"><h2>
	吾廬遺書<span class="jiazhu">無卷數　江西巡撫採進本</span>
</h2></div>
<p class="em2">
	國朝陶成撰成有皇極數鈔已著錄是集爲其子其愫所編皆所作襍文頗純正有軌度而稍狹於波瀾其象緯考一篇有錄無書意傳寫佚之或於訂定時刪去而誤留其目也
</p>
<div class="section" id="title-63"><h2>
	性影集八卷<span class="jiazhu">江蘇巡撫採進本</span>
</h2></div>
<p class="em2">
	國朝王時憲撰時憲字若干號禊亭太倉人康熙己丑進士由宜興教諭改翰林院庶吉士是編凡八集集各一卷曰水邊林下稿曰桐溪稿曰無隱林稿曰靜寄軒稿曰莊漊稿曰荆溪稿曰楚遊稿曰粤遊稿其名性影者蓋取邵子情爲性影之說也集中近體頗饒風致擬古諸作則隨意抒寫不甚求工
</p>
<div class="section" id="title-64"><h2>
	改堂文鈔二卷<span class="jiazhu">江蘇巡撫採進本</span>
</h2></div>
<p class="em2">
	國朝唐紹祖撰紹祖字次衣江都人康熙己丑進士由庶吉士改刑部主事官至湖州府知府仍入爲刑部員外郞告歸卒紹祖少師姜宸英登第出安溪李光地之門故其文蒼勁有師法此集乃晩年手自刪定僅存四十三篇皆其生平得意之作也
</p>
<div class="section" id="title-65"><h2>
	石川詩鈔三卷<span class="jiazhu">浙江巡撫採進本</span>
</h2></div>
<p class="em2">
	國朝方覲撰覲字近雯江都人康熙己丑進士官至陜西布政使是集乃其少子柱山所編凡各體詩二百六十餘首其題朱彝尊手書詩冊有曝書亭下自抄詩想見蒼茫獨立時不是到門親受業唐音宋格有誰知蓋嘗從學於彝尊者也
</p>
<div class="section" id="title-66"><h2>
	師經堂集十八卷<span class="jiazhu">浙江巡撫採進本</span>
</h2></div>
<p class="em2">
	國朝徐文駒撰文駒字子文鄞縣人康熙己丑進士是集爲文駒所自編凡文十三卷詩五卷前有孫勷序稱其濬伊洛之淵源探韓歐之骨髓沈浸醲郁積有年歲自序亦主於自達其情今觀其集滔滔而出足以暢所欲言然未能固而存之也
</p>
<div class="section" id="title-67"><h2>
	墨瀾亭集<span class="jiazhu">無卷數　江西巡撫採進本</span>
</h2></div>
<p class="em2">
	國朝帥我撰我字備皆號簡齋奉新人康熙辛卯舉人江西古文自艾南英倡於前魏禧等和於後踵而起者雖所造深淺不同而大都循循有舊法是集亦其一也舊刊板於南昌所載未備雍正乙卯其子念祖屬徐廷槐取已刻未刻諸稿裒爲此本凡一百四十篇
</p>
<div class="section" id="title-68"><h2>
	殘本雲川閣詩集九卷<span class="jiazhu">兩江總督採進本</span>
</h2></div>
<p class="em2">
	國朝杜詔撰詔字紫綸無錫人康熙乙酉聖祖仁皇帝南巡迎鑾獻詩命供奉内廷壬辰會試榜後特賜一體殿試改庶吉士是編總題雲川閣集而僅有古體詩詩又起於卷三終於第十二前無目錄其板又近時新刻不喻其故或裝輯者佚之耶
</p>
<div class="section" id="title-69"><h2>
	閭邱詩集六十卷<span class="jiazhu">兩淮馬裕家藏本</span>
</h2></div>
<p class="em2">
	國朝顧嗣立撰嗣立有温飛卿詩註已著錄江南通志文苑傳稱嗣立博學有才名尤工詩所居秀野草堂常集四方知名士觴詠無虛日風流文雅照映一時曾撰元詩選四集採摭略備蓋其性之所近故詩亦往往似之
</p>
<div class="section" id="title-70"><h2>
	今有堂詩集六卷附茗柯詞一卷<span class="jiazhu">編修程晉芳家藏本</span>
</h2></div>
<p class="em2">
	國朝程夢星撰夢星字午橋號香溪江都人康熙壬辰進士官翰林院編修家有篠園擅水竹之勝日與賓客吟詠其中年七十七乃卒是編分六集曰漪南集螙餘集五貺集山心集琴語集就簡集末附茗柯詞其詩畧近劍南一派而間出入於玉溪生詞亦具南宋之體但格力差減耳
</p>
<div class="section" id="title-71"><h2>
	二水樓詩集十八卷文集十卷<span class="jiazhu">江西巡撫採進本</span>
</h2></div>
<p class="em2">
	國朝李茹旻撰茹旻字覆如臨川人康熙癸巳進士官中書舍人嘗預修廣西通志撫州府志所作凡例及諸傳序皆載集中
</p>
<div class="section" id="title-72"><h2>
	朱圉山人集十二卷<span class="jiazhu">陜西巡撫採進本</span>
</h2></div>
<p class="em2">
	國朝鞏建豐撰建豐字子文號渭川又號介亭伏羌人康熙癸巳進士官至翰林院侍讀學士是集詩文各六卷又以補遺之文附於詩末大抵平實簡易無擅勝之處亦無蹖駁之處
</p>
<div class="section" id="title-73"><h2>
	三華集四卷<span class="jiazhu">兵部侍郞紀昀家藏本</span>
</h2></div>
<p class="em2">
	國朝梁機撰機字仙來泰和人康熙癸巳進士是集機所自編分四子部一曰入洛志勝多題詠古蹟之作一曰燕雲詩鈔隨侍其父宦遊京邸之作皆王士禎選定一曰徵草則乾隆元年薦舉博學鴻詞召試八都之作一曰還草則試不入格歸途之作也
</p>
<div class="section" id="title-74"><h2>
	練溪集五卷<span class="jiazhu">山東巡撫採進本</span>
</h2></div>
<p class="em2">
	國朝傅米石撰米石字立元鉅野人康熙癸巳舉人是集凡文一卷詩二卷雜記一卷前有其門人李包序後有其子爾德所作家傳其古文頗謹嚴有法度如琢磨偶記序誤以碧雲騢爲白獺髓引據或疎管蔡論謂周公勝季友殊爲贅衍季札論責以當爲伯夷泰伯之逃亦爲吹索然其他率不失醇正雜說持論亦平允其曰讀書之人屏伏田里不敢爲畸邪之行不敢爲詭激之論不敢著非聖之書謹身力行以爲齊民先是即所以報君父可謂有德之言其誤以鈎輈爲蟬之類特小失耳惟古詩以文筆爲之猶未乖大雅近體則皆不入格甚至以海若押入馬韻是蘭若之若也以刻鏤讀爲平聲是屬鏤之鏤也吟咏非所擅長而襍然編錄轉爲全集之累是則其後人之過矣
</p>
<div class="section" id="title-75"><h2>
	約園詩鈔二卷<span class="jiazhu">福建巡撫採進本</span>
</h2></div>
<p class="em2">
	國朝郭雍撰雍字仲穆一字書禪福淸人約園其號也康熙癸巳舉人是集各體詩共二百餘首雍自謂前後所作多屬近體於古體歌行間存一二樂府則有待而未及今觀其詩惟五言律詩頗有局度餘皆平平詩不沿溯於古而先求之偶儷之格終不能探其本也
</p>
<div class="section" id="title-76"><h2>
	瓦缶集十二卷<span class="jiazhu">浙江巡撫採進本</span>
</h2></div>
<p class="em2">
	國朝李宗渭撰宗渭字秦川嘉興人康熙癸巳舉人初於康熙丁亥自編其詩爲瓦缶集三卷後又有永懷集一卷附刻以行宗渭殁後其壻高衡乃裒其遺詩編爲樂府一卷古體九卷近體二卷仍以瓦缶爲名從其初稱也其詩古體多於近體五言多於七言大旨以漢魏六朝唐人爲法而不肯爲宋元之格故字句率有古意昔人論林鴻之詩如唐摹晉帖者其庶幾乎
</p>
<div class="section" id="title-77"><h2>
	若菴集五卷<span class="jiazhu">兩江總督採進本</span>
</h2></div>
<p class="em2">
	國朝程庭撰庭字且碩號若菴歙縣人是集文一卷次詩一卷次詩餘一卷次停驂隨筆一卷康熙癸巳庭至京祝釐隨日紀行所作附以詩詞次春帆紀程一卷則自揚州至歙往返所作亦有詩詞附焉
</p>
<div class="section" id="title-78"><h2>
	嗜退山房稿五卷<span class="jiazhu">江西巡撫採進本</span>
</h2></div>
<p class="em2">
	國朝帥仍祖撰仍祖字宗道號介亭山人奉新人是集乃仍祖自編其康熙癸巳甲午二年所作凡詩二卷文三卷
</p>
<div class="section" id="title-79"><h2>
	空明子詩集十卷又八卷文集六卷又二卷雜錄一卷詩餘一卷<span class="jiazhu">江蘇巡撫採進本</span>
</h2></div>
<p class="em2">
	國朝張榮撰榮字景桓華亭人自序謂生平共得古文雜作六百餘首詩三萬餘首詩餘一千五百餘首歌謠三百餘首康熙甲午檢出盡附祖龍僅存三十分之一即是編也詞意多故曠不羈
</p>
<div class="section" id="title-80"><h2>
	挹靑軒詩稿一卷<span class="jiazhu">江蘇巡撫採進本</span>
</h2></div>
<p class="em2">
	國朝華浣芳撰浣芳蘇州女子華亭張榮之妾也年二十三而卒榮刊其遺詩自爲作序述其九歲時夢見唐太宗召有唐一代諸詩人敎之作詩其事甚怪榮好爲遊戲之文殆亦寓言耶
</p>
<div class="section" id="title-81"><h2>
	龍溪草堂集十卷<span class="jiazhu">山東巡撫採進本</span>
</h2></div>
<p class="em2">
	國朝王世睿撰世睿字道存章邱人康熙乙未進士官上海縣知縣世睿初改庶吉士及散館乃外補故是集多館課之作至第九卷金陵宦稿中八勸八戒詩意求通俗然太質勝於文矣
</p>
<div class="section" id="title-82"><h2>
	陳玉几詩集三卷<span class="jiazhu">禮部主事任大椿家藏本</span>
</h2></div>
<p class="em2">
	國朝陳撰撰撰字楞山號玉几鄞縣人以書畫遊江淮間窮愁寡合故其詩多悽斷怨咽之音是編刻於康熙丙申蓋其中年所作首曰繡鋏集一卷次曰玉几山房吟一卷次曰玉几山房擬古詩一卷皆戛戛獨造如其爲人雖未及古要能離俗惟擬古詩中多載勝流評語仍沿明末山人之習耳
</p>
<div class="section" id="title-83"><h2>
	雲溪文集五卷<span class="jiazhu">兩江總督採進本</span>
</h2></div>
<p class="em2">
	國朝儲掌文撰掌文字曰虞一字越漁宜興人康熙酉舉人官四川納溪縣知縣納溪舊名雲溪故掌文以雲溪自號是集又名雲溪隨筆自儲欣以古文詞有名其家父子兄弟多以此相鏃礪掌文爲欣之孫得其指授爲多今世所傳欣選左國史漢及唐宋十家文即其甄錄以授掌文者也
</p>
<div class="section" id="title-84"><h2>
	據梧詩集十五卷<span class="jiazhu">兩淮馬裕家藏本</span>
</h2></div>
<p class="em2">
	國朝管棆撰棆有師宗州志已著錄是編凡吹萬集二卷柏軒草二卷修琴閣集二卷鷗馴集二卷天外集二卷圃華集二卷寓檗稿三卷邵長蘅序稱其詩先學劍南後學少陵今觀所作大抵先入者爲主也
</p>
<div class="section" id="title-85"><h2>
	近道齋文集六卷詩集四卷<span class="jiazhu">吏部主事張愼和家藏本</span>
</h2></div>
<p class="em2">
	國朝陳萬策撰萬策字對初一字謙季安溪人徙於晉江康熙戊戌進士官至詹事府詹事緣事降翰林院檢討終於侍讀學士萬策以康熙癸酉舉於鄉困公車者二十六年久從李光地遊多得其指授然平生詩文多散佚不收此本乃乾隆癸亥其子冕世所輯其中西算法異同論頗能究其所以然李光地施琅諸傳軼聞舊事亦多可考云
</p>
<div class="section" id="title-86"><h2>
	白田草堂存稿二十卷<span class="jiazhu">兩江總督採進本</span>
</h2></div>
<p class="em2">
	國朝王懋竑撰懋竑有白田襍著已著錄是集凡文二十卷詩四卷末附行狀一篇其學長於考證故全集以襍著爲冠詩文則未能過人其與方苞書自謂筆力拖沓不近古人所謂人之知我不如我之自知亦足見其學問之篤實也
</p>
<div class="section" id="title-87"><h2>
	莊元仲集一卷<span class="jiazhu">福建巡撫採進本</span>
</h2></div>
<p class="em2">
	國朝莊亨陽撰亨陽有算學已著錄此集僅文十二篇乃其官淮徐道時所上河防條議也
</p>
<div class="section" id="title-88"><h2>
	綠蘿山房文集二十四卷詩集三十三卷<span class="jiazhu">江蘇巡撫採進本</span>
</h2></div>
<p class="em2">
	國朝胡浚撰浚字希張號竹巖會稽人康熙庚子舉人是編文皆駢體浚自爲之注前有魯曾煜序稱仿韓非子有經有傳例然韓非子經傳各自爲條其著書句下自註者始班固漢書藝文志作文句下自註者始謝靈運山居賦浚蓋用靈運例也
</p>
<div class="section" id="title-89"><h2>
	寒香閣詩集四卷<span class="jiazhu">山東巡撫採進本</span>
</h2></div>
<p class="em2">
	國朝鄧鍾岳撰鍾岳有知非録己著錄是集爲乾隆乙亥其子汝功汝敏所編凡古今體詩一百九十二首其詩頗温厚和平無血脈僨張之狀而材地稍弱尚未能頡頏古人
</p>
<div class="section" id="title-90"><h2>
	墨麟詩十二卷<span class="jiazhu">浙江巡撫採進本</span>
</h2></div>
<p class="em2">
	國朝馬維翰撰維翰字墨麟海鹽人康熙辛丑進士官至四川川東道其詩以縱橫排奡爲長意之所向不避險阻然神鋒太儁者居多
</p>
<div class="section" id="title-91"><h2>
	秋塍文鈔十二卷二州詩鈔四卷<span class="jiazhu">浙江巡撫採進本</span>
</h2></div>
<p class="em2">
	國朝魯曾煜撰曾煜字啟人秋塍其别號也會稽人康熙辛丑進士改庶吉士未授職乞養親歸教授生徒終於家是集文一百二十一篇中多考證之作其文氣頗剽急蓋才性使然若續中山狼傳之類雖規橅毛頴然不作可也目列易本末論六十四篇易纂例八十篇而有錄無書蓋均未刻又廣東祥符二志凡例亦有錄無書殆以已見於兩志歟其詩以三州名集自序曰杭州汴州廣州也蓋其歷主講席游蹤所及之地云
</p>
<div class="section" id="title-92"><h2>
	最古園二編十八卷<span class="jiazhu">江蘇周厚堉家藏本</span>
</h2></div>
<p class="em2">
	國朝羅人琮撰人琮字紫蘿湖南桃源人康熙辛丑進士官至監察御史是集人琮所自定其云二編以尚有初刻最古園集二十四卷也然其初刻今未之見此集詩文則大抵以才氣用事曼衍縱橫
</p>
<div class="section" id="title-93"><h2>
	陸堂文集二十卷詩集十六卷續詩集八卷<span class="jiazhu">浙江巡撫採進本</span>
</h2></div>
<p class="em2">
	國朝陸奎勲撰奎勲有陸堂易學已著錄是集前有自序謂在長洲汪琬秀水朱彝尊之間其文内序問考辨諸篇亦頗博辨然說經好爲異論於近人頗近毛奇齡尚不及琬與彝尊也
</p>
<div class="section" id="title-94"><h2>
	𢈪堂集六十一卷<span class="jiazhu">江蘇巡撫採進本</span>
</h2></div>
<p class="em2">
	國朝黃之雋撰之雋有香屑集已著錄是集凡五十卷又補遺二卷續集八卷皆之雋所手編各有自序末附冬錄一卷則所自撰年譜也之雋之學排陸王而尊程朱多散見所作諸文中持論甚正而綜覽浩博才華富贍興之所至下筆不能自休往往溢爲狡獪遊戲之文不免詞人之結習又名譽旣盛贈答遂繁牽率應酬不能割愛榛楛勿翦所存者不盡精華譬之古人殆陸機之患才多矣
</p>
<div class="section" id="title-95"><h2>
	雲在詩鈔九卷<span class="jiazhu">浙江巡撫採進本</span>
</h2></div>
<p class="em2">
	國朝查祥撰祥字星南海寧人康熙辛丑進士官翰林院編修祥早歲嘗舉博學鴻詞晩乃登第年至八十餘而没詩集未經刋行此流傳之寫本也
</p>
<div class="section" id="title-96"><h2>
	小蘭陔集十二卷<span class="jiazhu">福建巡撫採進本</span>
</h2></div>
<p class="em2">
	國朝謝道承撰道承字又紹號古梅閩縣人康熙辛丑進士官至内閣學士兼禮部侍郞是集詩十卷文二卷道承假歸養親故取南陔補亡詩語名集而集中所載則應制館課之作皆在焉不專家居作也其中碑帖題跋亦頗具鑒賞
</p>
<div class="section" id="title-97"><h2>
	桐村詩九卷<span class="jiazhu">江西巡撫採進本</span>
</h2></div>
<p class="em2">
	國朝馮詠撰詠字䕫颺金谿人康熙辛丑進士官翰林院編修是編一卷爲一集一曰江漢集二曰日下集三曰章江集四曰南海集五曰南海二集六曰公車集七曰玉堂集八曰京口集九曰黔中集分年編次各以作詩之地爲名始於康熙癸巳迄於雍正巳酉共十七年之詩前有自序題康熙甲午蓋江漢集之序刊板時取冠全詩爾
</p>
<div class="section" id="title-98"><h2>
	崇德堂集八卷<span class="jiazhu">直隸總督採進本</span>
</h2></div>
<p class="em2">
	國朝王植撰植有四書參註已著錄此集植所自編其學主於敦勵名節而事事有濟於物故集中所載多居官案牘之文頗足見其生平其考論經籍則好以意推理斷不能一一徵於古也
</p>
<div class="section" id="title-99"><h2>
	偶存草<span class="jiazhu">無卷數　直隸總督採進本</span>
</h2></div>
<p class="em2">
	國朝王植撰是集亦植所自編植喜講學故其詩全沿擊壤集之派
</p>
<div class="section" id="title-100"><h2>
	墻東襍著一卷<span class="jiazhu">浙江巡撫採進本</span>
</h2></div>
<p class="em2">
	國朝王汝驤撰汝驤字雲衢所刻制義或自書曰云劬又自書曰耘渠皆以同音假借也金壇人由貢生官通江縣知縣此編乃所作古文其以墻東爲名蓋用後漢王君公事汝驤掉鞅文壇事殊牛儈殆以其王姓斷章取義耶文凡二十一篇前六篇皆經說後十五篇則皆史評也其術序記謂學記術有序即遂也辨舊志讀術爲州之非考春秋秦伯使術來聘公穀作使遂則汝驤之說實闇合古義其荀彧論上下二篇反覆推奬以爲有道之士則過矣
</p>
<div class="section" id="title-101"><h2>
	南園詩鈔十卷<span class="jiazhu">江蘇巡撫採進本</span>
</h2></div>
<p class="em2">
	國朝尤世求撰世求字念修長洲人官南充縣知縣是集分金臺草一卷冰壺草二卷湛華草一卷懷新草二卷沁雪草二卷逢辰草一卷都厯草一卷世求爲侗之孫故詩格亦與西堂雜俎相近
</p>
<div class="section" id="title-102"><h2>
	與梅堂遺集十二卷<span class="jiazhu">江蘇巡撫採進本</span>
</h2></div>
<p class="em2">
	國朝佟世思撰世思字儼若正藍旗漢軍以蔭生官思恩縣知縣是集凡詩十卷詞一卷雜文一卷其弟世集裒而刻之末附耳書一卷皆記所聞見荒怪之事分人物神異四部鮓話一卷則以公事至恩平而記其風土也
</p>
<div class="section" id="title-103"><h2>
	金闇齋集十二卷<span class="jiazhu">江蘇巡撫採進本</span>
</h2></div>
<p class="em2">
	國朝金敞撰敞字廓明號闇齋武進人其學出於東林是書首載家訓紀要次黙齋湯先生述略次共學山居會約次自知日錄次讀史筆記次古今體詩次襍著次可凡編次客牕偶記次師古約言次宗約宗範其中家訓紀要一卷乃其父所劄記以訓子孫敞更纂而錄之故冠首云
</p>
<div class="section" id="title-104"><h2>
	前溪集十四卷<span class="jiazhu">浙江巡撫採進本</span>
</h2></div>
<p class="em2">
	國朝唐靖撰靖字聞宣武康人康熙中諸生是集詩八卷文五卷二集詩一卷其詩頗具風骨間傷率易其文亦然五卷論水利樂律諸條則科舉答策之類耳前溪在武康縣治南源出銅峴山在六朝爲繁會地所謂前溪舞者是也
</p>
<div class="section" id="title-105"><h2>
	華林莊詩集四卷<span class="jiazhu">江蘇巡撫採進本</span>
</h2></div>
<p class="em2">
	國朝姚孔𨬔撰孔𨬔字梁貢號于巢桐城人康熙中諸生其詩七言絶句工於寫景如垂楊枝上鶯捎蝶撼得飛花破水痕之類亦殊有晚唐風味所謂香車金犢陌上留連者也至黄雲白雪門前路蕎麥田中作菜花之類則刻畫太甚無情景交融之致矣
</p>
<div class="section" id="title-106"><h2>
	瓠尊山人詩集十七卷<span class="jiazhu">檢討蕭芝家藏本</span>
</h2></div>
<p class="em2">
	國朝夏熙臣撰熙臣字無易孝感人七歲補諸生以歲貢官安陸府敎授初著有巢雲閣詩十五卷後增以新作編爲此集其詩才情富贍故往往叠韻至五六又和阮籍詠懷擬李東陽樂府殆遍然連篇累幅瑕瑜不免互見亦所謂武庫之兵利鈍互陳者矣
</p>
<div class="section" id="title-107"><h2>
	道腴堂詩集四卷<span class="jiazhu">江西巡撫採進本</span>
</h2></div>
<p class="em2">
	國朝曹煜曾撰煜曾字麓蒿上海人康熙末貢生是集爲其孫錫寶所編石倉世纂之第一種也凡詩一百五十五首煜曾爲雲間董俞弟子故其詩聲律格調頗有師法然卷中但存近體而無古詩王延年序稱其懶不自惜散佚頗多今所傳者皆其孫口授豈訓課時惟取聲律諧適易於記誦故耶
</p>
<div class="section" id="title-108"><h2>
	長嘯軒詩集六卷<span class="jiazhu">江西巡撫採進本</span>
</h2></div>
<p class="em2">
	國朝曹煐曾撰煐曾字祖望號春浦上海人康熙末貢生炳曾之弟也是集爲石倉世纂之第二種凡詩四卷後附詩餘一卷襍著一卷其生平所注意者在於詩餘駢體其詩亦專學晚唐以纎麗自喜
</p>
<div class="section" id="title-109"><h2>
	放言居詩集六卷<span class="jiazhu">江西巡撫採進本</span>
</h2></div>
<p class="em2">
	國朝曹炳曾撰炳曾字爲章號巢南上海人康熙末諸生煜曾之從弟也是集爲石倉世纂之第三種凡詩五卷後附雜著一卷并從子一士所撰墓誌銘其詩與煜曾道腴堂集格律相近而才地稍遜焉
</p>
<div class="section" id="title-110"><h2>
	隨村遺集六卷<span class="jiazhu">江西巡撫採進本</span>
</h2></div>
<p class="em2">
	國朝施𤨧撰𤨧號隨村宣城人侍讀閏章之孫也此集爲杭世駿所編其詩酷學其祖而風骨稍峭邊幅少狹則根柢之深厚不及也
</p>
<div class="section" id="title-111"><h2>
	有懷堂詩文集一卷<span class="jiazhu">江四巡撫採進本</span>
</h2></div>
<p class="em2">
	國朝田肇麗撰肇麗字念始號蒼厓戶部侍郞雯之子官戶部郞中肇麗負雋才而屢試不第其入官也以任子故述懷詩有慚非科名人句蓋吟咏之間嘗以是耿耿云
</p>
<div class="section" id="title-112"><h2>
	靜便齋集十卷<span class="jiazhu">浙江巡撫採進本</span>
</h2></div>
<p class="em2">
	國朝王曾祥撰曾祥字麐徵仁和人康熙末諸生與厲鶚金農諸人相唱和是集前五卷爲詩後五卷皆雜文靜便齋者館於義橋陳氏時所葺取謝靈運還得靜者便句名之有所爲記見於集中前有雷鋐所撰兩王生小傳一謂曾祥一謂江都王世球也
</p>
<div class="section" id="title-113"><h2>
	鍾水堂詩三卷<span class="jiazhu">山東巡撫採進本</span>
</h2></div>
<p class="em2">
	國朝顏肇維撰肇維字次雷曲阜人官臨海縣知縣是集乃其官浙東時所作詩多學南宋諸家
</p>
<div class="section" id="title-114"><h2>
	帶月草堂詩集一卷<span class="jiazhu">山東巡撫採進本</span>
</h2></div>
<p class="em2">
	國朝顏懷禮撰懷禮字約亭曲阜人襲世職爲五經博士好學喜爲詩早年夭逝故骨格未成此集爲其弟懷繹所編前有康熙後壬寅嶧縣李克敬序亦稱天假以年俾盡其勤何遽不如鏤肝斲髓者之所爲也
</p>
<div class="section" id="title-115"><h2>
	靑嶼稿存<span class="jiazhu">無卷數　浙江巡撫採進本</span>
</h2></div>
<p class="em2">
	國朝張安絃撰安絃字琴父烏程人其文以才氣勝而喜事塗澤詩則音節疎放亦未能磨礲圭角
</p>
<div class="section" id="title-116"><h2>
	桐乳齋詩集十二卷<span class="jiazhu">浙江巡撫採進本</span>
</h2></div>
<p class="em2">
	國朝梁文濂撰文濂字谿父錢塘人大學士詩正父也是集凡詩九百餘首而同時唱和諸作亦間附錄杭世駿序稱其壯時南浮衡湘北抵碣石踐厯嵩華迴旋宋衛之郊蓋頗耽懷山水者故記游之詩爲多焉
</p>
<div class="section" id="title-117"><h2>
	橡村集四卷<span class="jiazhu">山東巡撫採進本</span>
</h2></div>
<p class="em2">
	國朝朱緗撰緗字子靑號橡村厯城人候補主事嘗學詩於王士禎故所作具有法程而早年夭逝骨格未成是集分四種曰風香集曰吳船書屋集曰觀稼樓詩曰雲根淸壑集自吳船書屋以下皆士禎之所評定
</p>
<div class="section" id="title-118"><h2>
	蒼雪山房稿一卷<span class="jiazhu">山東巡撫採進本</span>
</h2></div>
<p class="em2">
	國朝朱綱撰綱字子驄厯城人官至福建巡撫與兄緗絳皆學詩於王士禎是集亦士禎所評定詩頗淸淺蓋少作也
</p>
<div class="section" id="title-119"><h2>
	吾友于齋詩鈔八卷<span class="jiazhu">浙江巡撫採進本</span>
</h2></div>
<p class="em2">
	國朝張錫爵撰錫爵字擔伯號中巖嘉定人寄居吳江是集前有雍正乙巳張雲章序題曰原序蓋爲其舊稿而作又有乾隆辛酉朱稻孫序則刋此本時所作其詩酷摹王士禎亦往往得其一體其齋名吾友于者取杜甫岳麓寺詩山花山鳥吾友于語也
</p> 



</div></body></html>