<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百四十四·子部五十四（小說家類存目二）</title></head><body><div id="text">

<p>
<strong>欽定四庫全書總目卷一百四十四</strong>
</p>
<div class="section" id="title-0"><h1>
	子部五十四
</h1><hr/></div>
<div class="section" id="title-1"><h2>
	小說家類存目二
</h2></div>
<div class="section" id="title-2"><h2>
	山海經釋義十八卷圖二卷<span class="jiazhu">通行本</span>
</h2></div>
<p class="em2">
	明王崇慶撰崇慶有周易議卦已著錄是書全載郭璞注崇慶間有論說詞皆膚淺其圖亦書肆俗工所臆作不爲典據
</p>
<div class="section" id="title-3"><h2>
	幽怪錄一卷附續幽怪錄一卷<span class="jiazhu">兩淮鹽政採進本</span>
</h2></div>
<p class="em2">
	幽怪錄唐牛僧孺撰僧儒事蹟具新唐書本傳唐書藝文志作元怪錄朱國楨湧幢小品曰牛僧孺撰元怪錄楊用修改爲幽怪錄因世廟時重元字用修不敢不避其實一書非刻之誤也然宋史藝文志載李德裕幽怪錄十四卷則此名爲複矣唐志作十卷今止一卷殆鈔合而成非其舊本晁公武讀書志云僧孺爲宰相有聞於世而著此等書周秦行紀之謗蓋有以致之也末附唐李復言續錄一卷考唐志及館閣書目皆作五卷通考則作十卷云分仙術感應一門今僅殘篇數頁並不成卷矣然志怪之書無闗風教其完否亦不必深考也
</p>
<div class="section" id="title-4"><h2>
	續玄怪錄四卷<span class="jiazhu">浙江范懋柱家天一閣藏本</span>
</h2></div>
<p class="em2">
	唐李復言撰是書世有二本其附載牛僧孺幽怪錄末者蓋從說郛錄出一即此本凡二十三事與唐志卷數亦不符蓋從太平廣記錄出者雖稍多於說郛本然亦非完帙也
</p>
<div class="section" id="title-5"><h2>
	龍城錄二卷<span class="jiazhu">浙江巡撫採進本</span>
</h2></div>
<p class="em2">
	舊本題唐柳宗元撰宋葛嶠始編之柳集中然唐藝文志不著錄何薳春渚紀聞以爲王銍所僞作朱子語錄亦曰柳文後龍城錄雜記王銍之爲也子厚叙事文字多少筆力此記衰弱之甚皆寓古人詩文中不可知者於其中似暗影出今觀錄中所載帝命取書事似爲韓愈調張籍詩天官遣六丁雷電下取將二句作解趙師雄羅浮夢事似爲蘇軾梅花詩月下縞衣來扣門作解朱子所論深得其情莊季裕作雞肋編乃引此錄駁金華圖經季裕與銍爲同時人或其書初出僞迹未露故不暇致詳歟然自南宋以來詞賦家巳沿爲故實不可復廢是亦王充所謂俗語不實流爲丹靑者矣
</p>
<div class="section" id="title-6"><h2>
	獨異志三卷<span class="jiazhu">江蘇巡撫採進本</span>
</h2></div>
<p class="em2">
	唐李冘撰唐藝文志作李亢未詳孰是其書雜錄古事亦及唐代瑣聞大扺語怪者居多如女媧兄妹爲夫婦事皆齊東之語又如列子海人狎鷗愚公移山事皆摭寓言爲實事尤爲膠固至王涯爲仇士良所害本非文宗之命乃稱涯爲天兵梟戮則悖謬甚矣
</p>
<div class="section" id="title-7"><h2>
	陸氏集異記四卷<span class="jiazhu">兩江總督採進本</span>
</h2></div>
<p class="em2">
	舊本題唐比部郎中陸勲撰書錄解題及宋史藝文志並作二卷陳振孫曰語怪之書也凡三十二事言犬怪者居三之一此書較陳氏所載多二卷而事較振孫所記之數多三四倍亦不多言犬怪豈後人附會非其本書歟
</p>
<div class="section" id="title-8"><h2>
	劍俠傳二卷<span class="jiazhu">江蘇巡撫採進本</span>
</h2></div>
<p class="em2">
	舊本題爲唐人撰不著名氏載明吳琯古今逸史中皆紀唐代劍俠之事與太平廣記一百九十三卷至一百九十六卷所載豪俠四卷文盡相同次序及句下夾注如潘將軍條下所附忘其名疑爲潘鶻硉也九字亦復脗合但訛鶻硉爲鶴碎耳蓋明人剿襲廣記之文僞題此名也
</p>
<div class="section" id="title-9"><h2>
	錄異記八卷<span class="jiazhu">兩江總督採進本</span>
</h2></div>
<p class="em2">
	蜀杜光庭撰光庭有了證歌已著錄此書宋志作十卷與今本異白雲霽道藏目錄收於洞元部記傳類恭字號中然光庭雖道士而此書所述實無與於道家卷首沈士龍題辭謂光庭以方術事蜀孟昶故成此書以取悅考陶岳五代史補光庭以唐僖宗幸蜀時入道其後厯事王建王衍未入後蜀即以此書而論其記蜀丁卯年會昌廟城壕側龜著金書王字大吉字則王建天復七年也又稱蜀皇帝乾德元年已卯七月十五日庚辰降誕廣聖節王彦徽得白龜以進則王衍元年也凡此皆爲前蜀王氏誕陳符瑞以云悅昶失考甚矣其言皆荒誕不足信冶城客論曰廣成先生杜光庭撰仙傳錄異等書率多自作故人有無稽之言謂之杜撰然則光庭之妄前人已言之矣
</p>
<div class="section" id="title-10"><h2>
	括異志十卷<span class="jiazhu">内府藏本</span>
</h2></div>
<p class="em2">
	舊本題宋張師正撰師正字不疑熙寧中爲辰州帥文獻通考載師正擢甲科後宦遊四十年不得志於是推變怪之理參見聞之異得二百五十篇魏泰爲之序此本不載魏序蓋傳寫佚之然王銍黙記以是書即魏泰作蓋泰爲曾布之婦兄而銍則曾紆之壻猶及識泰其言當必不誣也
</p>
<div class="section" id="title-11"><h2>
	靑瑣高議前集十卷後集十卷<span class="jiazhu">兩淮鹽政採進本</span>
</h2></div>
<p class="em2">
	不著撰人名氏晁公武讀書志及宋史藝文志皆著錄亦皆不云誰作趙與峕賔退錄稱爲劉斧靑瑣高議當必親見其標題前有孫副樞序不稱名而舉其官他書亦無此例其爲里巷俗書可知也所紀皆宋時怪異事蹟及諸雜傳記多乖雅馴每條下各爲七字標目如張乖崖明斷分財囘處士磨鏡題詩之類尤近於傳奇間有稱議曰者寥寥數言亦多陳腐讀書志稱其詞意鄙淺良非輕詆公武所錄作十八卷宋史藝文志亦同此本乃多兩卷或坊賈傳刻又有所竄入歟蔡絛鐵圍山叢談稱所載孫勔射黿被追見韓琦爲紫府眞人事其說不謬然稱爲靑瑣小說或又其别名也孫勔事魏公別錄魏公家傳皆載之周煇淸波雜志又考其同異謂當以家傳爲正其所引王老志別一說即蔡絛語夫韓琦名德何必死作閻羅王乃足取重斧作小說侈談神怪可矣士大夫以爲實事而記於家傳别錄好事者又校正其異同相率說夢不亦傎乎
</p>
<div class="section" id="title-12"><h2>
	雲齋廣錄八卷後集一卷<span class="jiazhu">内府藏本</span>
</h2></div>
<p class="em2">
	宋李獻民撰獻民字彦文延津人是書前有政和辛卯獻民自序所載皆一時艷異雜事文旣冗㳫語尤猥䙝晁公武讀書志陳振孫書錄解題俱云十卷分九門今止存六門曰士林淸話曰詩話錄曰靈怪曰麗情曰奇異曰神仙共八卷末有後集一卷曰盈盈傳乃作者自述所遇然首稱皇祐中中稱嘉祐五年皆仁宗年號與獻民時代不相及則傳中所謂余者乃別一人而佚其名非獻民自稱也其書大致與劉斧靑瑣高議相類然斧書雖俗猶時有勸戒此則純乎誨淫而已以向來諸家著錄今姑存其目焉
</p>
<div class="section" id="title-13"><h2>
	五色線二卷<span class="jiazhu">内府藏本</span>
</h2></div>
<p class="em2">
	不著編輯者名氏載毛晉津逮秘書中考中興館閣書目有此書名然是書雜引諸小說新誕之語或不紀所出割裂舛謬不可枚舉至謂楚襄王夢神女事岀史記其庸妄可知未知果宋時舊本否也
</p>
<div class="section" id="title-14"><h2>
	峽山神異記一卷<span class="jiazhu">永樂大典本</span>
</h2></div>
<p class="em2">
	宋黄輔撰輔里籍未詳是書作於嘉定戊寅輔時辟爲瀧水縣令自序謂予備員西征始聞峽山非常可駭之事始猶未敢以爲然及觀前賢所記由東坡以來連篇累牘悉出於名公巨卿之口以其人之可信則事必可信矣訪峽山集舊板失散於是裒集傳之然其敘述飛來殿謂至德元年峽有三神人化爲方士夜扣潁州貞俊禪師日本峽居淸遠上流吾欲建道塲師能去否俊諾之是夕風雨驟作黎明薄霽啟戶而觀則佛殿與神像已運至山中矣俊師乃於峯前石上安坐本淮南西路舒州延祚寺之所移其事涉於語怪是小說之支流非地志之正體也
</p>
<div class="section" id="title-15"><h2>
	閒窻括異志一卷<span class="jiazhu">浙江鄭大節家藏本</span>
</h2></div>
<p class="em2">
	宋魯應龍撰自署東湖蓋嘉興人書中稱淳祐甲申館於沈氏則理宗時也其書皆言神怪之事而多借以明因果前半帙皆所聞見後半帙則雜采古事以足之大半與唐五代小說相出入
</p>
<div class="section" id="title-16"><h2>
	續夷堅志二卷<span class="jiazhu">浙江巡撫採進本</span>
</h2></div>
<p class="em2">
	金元好問撰好問字裕之號遺山太原人官至左司郎中事蹟具金史本傳是編蓋續宋洪邁夷堅志而作所紀皆金泰和貞祐間神怪之事前有自序見於遺山集而此本無之蓋傅寫佚脫也
</p>
<div class="section" id="title-17"><h2>
	異聞總錄四卷<span class="jiazhu">内府藏本</span>
</h2></div>
<p class="em2">
	不著撰人名氏亦不著時代其中林行可一條稱大德丁酉則元人矣然所載臨安倡女儀珏一條稱其編隸鄱陽予嘗於席間與紙筆即賦詞大畧美吾兄弟有鄱江英氣鍾三秀之語乃洪邁夷堅志原文所謂子者即邁所謂兄弟三秀即邁适遵也此本勦襲其言併其自稱亦未改則亦剽剟而成者矣
</p>
<div class="section" id="title-18"><h2>
	效顰集三卷<span class="jiazhu">兩淮鹽政採進本</span>
</h2></div>
<p class="em2">
	明趙弼撰弼有雪航膚見已著錄是編皆紀報應之事意寓勸懲而詞則近於小說第三卷中缺疥鬼對夢遊番陽傳二篇殆傳寫佚之
</p>
<div class="section" id="title-19"><h2>
	談纂二卷<span class="jiazhu">浙江鮑士恭家藏本</span>
</h2></div>
<p class="em2">
	明都穆撰穆有壬午功臣爵賞録已著錄是書記錄元明以來逸事然多涉神怪不足徵信書中龔泰軒輗張仙三條註稱采曰者乃其門人陸采附記蓋此書采所編次故原本題曰都公談纂云
</p>
<div class="section" id="title-20"><h2>
	陸氏虞初志八卷<span class="jiazhu">浙江范懋柱家天一閣藏本</span>
</h2></div>
<p class="em2">
	舊本題陸氏虞初志不著其名惟第一卷中續齊諧記有跋稱得於外舅都公家疑爲都穆壻也其書所收諸家小說惟吳均爲梁人餘皆唐人雜傳不出太平廣記之中殊乏異聞白猿傳舊題江總雖曰托名然旣爲謗歐陽詢而作則出於隋末唐初更無疑義乃以殿唐末未免失倫則亦隨手鈔合取足卷帙無所銓次之本矣
</p>
<div class="section" id="title-21"><h2>
	志怪錄五卷<span class="jiazhu">兩淮鹽政採進本</span>
</h2></div>
<p class="em2">
	明祝允明撰允明有蘇材小纂已著錄是編所載皆怪誕不經之事觀所著野記諸書記人事尚多不實則說鬼者可知矣朱孟震河上楮談謂允明所作志怪凡數百卷疑無此事卷字殆條字之誤歟
</p>
<div class="section" id="title-22"><h2>
	西樵野記四卷<span class="jiazhu">兩淮鹽政採進本</span>
</h2></div>
<p class="em2">
	明侯甸撰甸蘇州人明史藝文志載是書作十卷此本卷數不符疑有散佚然原序稱一百七十餘條計數無缺或明史誤也序又稱所載悉幽怪之事此本所載乃有不涉幽怪者二十三條爲例未免不純其女子咏錢一詩見沈括筆談摭爲近事尤疎舛矣
</p>
<div class="section" id="title-23"><h2>
	廣夷堅志二十卷<span class="jiazhu">兩江總督採進本</span>
</h2></div>
<p class="em2">
	舊本題明楊愼撰愼有檀弓叢訓已著錄是編前有嘉靖二十年愼門人夏林序文詞猥陋舛誤叠出如云宋洪邁有夷堅志二十卷考邁書甲集至癸集二百卷支甲至支癸一百卷三甲至三癸一百卷四甲四乙二十卷乃四百二十卷非二十卷也又稱因宣和皇帝喜長生不死之術一時士大夫相習成風爭爲此類言語以媚於上洪故賢者亦不能免考邁乃高宗紹興十五年進士孝宗時官端明殿學士非徽宗宣和時人也又稱愼著述已滿天下晚年學莊子之巵言拾齊諧之剰語仿洪氏之例而推廣之考愼以正德六年辛未登第年二十四至嘉靖二十年辛丑僅五十四嵗非晚年也其爲依托已無疑義及核其書乃全錄樂史廣卓異記一字不異可謂不善作僞矣
</p>
<div class="section" id="title-24"><h2>
	見聞紀訓一卷<span class="jiazhu">兩江總督採進本</span>
</h2></div>
<p class="em2">
	明陳良謨撰良謨宇中夫安吉人正德丁丑進士官至貴州布政司參政是書雜記見聞多陳因果雖大旨出於勸戒而語怪者太多
</p>
<div class="section" id="title-25"><h2>
	耳抄秘錄一卷<span class="jiazhu">浙江巡撫採進本</span>
</h2></div>
<p class="em2">
	舊本題上元壬午南贍部洲二十八年林之東無名氏撰述考書中所紀其人當在嘉靖時壬午即嘉靖元年而稱二十八年其詞詭誕未之詳也所紀皆明代雜事然無一非委巷之談如謂明成祖發劉基之墓得一朱匣中有賀永樂元年登極表元順帝爲明所敗匿於古寺而死即以寺梁爲棺寧王權爲許遜後身邱濬爲蝦蟆精凡孔氏襲衍聖公者其相必口露雙齒如孔子明太祖以公主嫁朝鮮國世子劉基對明太祖稱白鬍子變紅鬍子明孝宗爲牟尼佛降生故年號上下二字皆取牟字字頭其鄙俚荒唐殆不足與辯至於以危素爲姓魏以于謙爲姓余殆市井畧識字人妄聽之而妄記之不知何以得傳至今也
</p>
<div class="section" id="title-26"><h2>
	髙坡異纂二卷<span class="jiazhu">江西巡撫採進本</span>
</h2></div>
<p class="em2">
	明楊儀撰儀有螭頭密語已著錄是編乃志怪之書前有自序謂高坡者京邸之寓名案明張禹坊巷前衕集東城有高者衚衕蓋即所居也錢希言獪園稱楊儀禮部素不信玄怪之談因聞王維賢親見倘人騎鶴事始遂傾心著有髙坡異纂行於世然書中所記往往誕妄如黃澤爲元末通儒趙汸之所師事本以經術名家而儀謂劉基入石壁得天書從澤講授直可謂齊東之語至謂織女渡河文曲星私窺其媟狎織女誤牽文曲星衣上帝醜之手批牽牛頰傷眉流血竟公然敢於侮天矣小説之誕妄未有如斯之甚者也
</p>
<div class="section" id="title-27"><h2>
	冶城客論二卷<span class="jiazhu">浙江范懋杜家天一閣藏本</span>
</h2></div>
<p class="em2">
	明陸采撰采字子玄長洲人粲之弟也是編乃其肄業南雍時記所聞見大抵妖異不根之言其胡銓後身一條云聞之祝允明又云初聞祝子之言以爲祝好奇必記此不暇詳扣因近閱語怪兩編無之追書於冊是允明有所不記而采記之其誕更甚於允明矣乃譏沈周作客座新聞多信門客妄言何也卷末鴛鴦記一篇述施氏婦閨閣幽會之事淫媟萬狀如身厯目覩此同時士大夫家也誰見之而誰言之乎尤有乖名教矣
</p>
<div class="section" id="title-28"><h2>
	祐山雜説一卷<span class="jiazhu">兩淮鹽政採進本</span>
</h2></div>
<p class="em2">
	明馮汝弼撰汝弼字惟良平湖人嘉靖壬辰進士官工科給事中以言事謫潛山縣丞遷知太倉州調揚州府同知不赴隆慶中追贈布政司參政是書自記生平瑣事率涉夢卜禨祥其所記他人事亦多不出此末載種植數方尤與全書不類
</p>
<div class="section" id="title-29"><h2>
	古今奇聞類記十卷<span class="jiazhu">兩淮鹽政採進本</span>
</h2></div>
<p class="em2">
	明施顯卿撰顯卿字純甫無錫人嘉靖王子舉人官新昌縣知縣是書成於萬曆丙子分天文地理五行神祐前知凌波奇遇驍勇降龍伏虎禁蟲除妖馘毒物精仙佛神鬼十六門兼及明代近事頗取史傳而掇拾稗官小說者爲多
</p>
<div class="section" id="title-30"><h2>
	二酉委談一卷<span class="jiazhu">兩淮鹽政採進本</span>
</h2></div>
<p class="em2">
	明王世懋撰世懋有却金傳已著錄此編乃隨筆雜記多說神怪之事亦間作放達語蓋其時山人習氣漸染及於士大夫也卷頁頗寥寥其西山雲霧茶一條云追憶夜來風味書一通以贈先生<span class="jiazhu">案先生指蔡琳泉也</span>五月十二日歸自郡城一條云坐心遠堂中命筆伸紙作數行記之萬曆十二年一條云第三子士駫年十三書此付之三月晦日一條云歸而記之以示兩兒殆平時所作雜帖其後人錄之爲帙歟
</p>
<div class="section" id="title-31"><h2>
	燃犀集四卷<span class="jiazhu">通行本</span>
</h2></div>
<p class="em2">
	不著撰人名氏自稱茂苑樹瓠子有嘉靖辛酉自序摘取小說家所錄神怪之事彚錄成編大都與他書複出無可采也
</p>
<div class="section" id="title-32"><h2>
	異林十六卷<span class="jiazhu">河南巡撫採進本</span>
</h2></div>
<p class="em2">
	明朱睦㮮撰睦㮮有易學識遺已著錄此乃摘諸家雜史中所載異事分爲四十二目頗爲雜糅如防風僬僥之類世所習聞不足稱異而他書稍僻者仍不無掛漏惟詳注所岀書名在明末說家中體例差善耳
</p>
<div class="section" id="title-33"><h2>
	快雪堂漫錄一卷<span class="jiazhu">浙江巡撫採進本</span>
</h2></div>
<p class="em2">
	明馮夢禎撰夢禎有厯代貢舉志已著錄是編爲陸烜奇晉齋所刻皆記見聞異事語怪者十之三語因果者十之六記翰林舊例大同米價囘囘人義僕節婦虞長孺漢印吳茂昭品龍井茶李于麟棄岕茶以及栽蘭藏茶炒茶茉莉酒造卬色鑄鏡造糊造色紙諸法爲雜家言者十之一故從其多者入之小說家焉
</p>
<div class="section" id="title-34"><h2>
	孝經集靈一卷<span class="jiazhu">編修程晉芳家藏本</span>
</h2></div>
<p class="em2">
	明虞淳熙撰淳熙字長孺錢塘人萬曆癸未進士官至吏部稽勲司郎中經義考載淳熙有孝經邇言九卷今文孝經說一卷今皆未見此書專輯孝經靈異之事如赤虹化玉之類故曰集靈夫釋氏好講福田尚非上乘況於闡揚經義而純用神怪因果之說乎其言旣不詁經未可附於經解退居小說庶肖其眞至於採錄顛舛如張角作亂向詡上便宜不欲國家興兵但遣將於河上北向讀孝經則賊當自消滅一條乃嗤鄙之事古來傳以爲笑者亦收爲靈蹟殆信爲賊果消滅乎
</p>
<div class="section" id="title-35"><h2>
	前定錄二卷<span class="jiazhu">浙江鮑士恭家藏本</span>
</h2></div>
<p class="em2">
	明蔡善繼編善繼字伯達烏程人萬曆辛丑進士官至福建左布政使其書皆載古來前定之事上卷凡七十八事下卷凡九十三事前有善繼自序後有泉州府訓導張啟睿跋細核所錄乃全剽太平廣記第一百四十六卷至第一百六十卷定數一門之文名姓次序一字無異惟上卷之末增延陵包隰一人下卷之首增竇易直至劉逸二十人爲原書所無然亦自廣記他門移掇竄入者廣記爲習見之書乃取其中十五卷别立書名攘爲已有作僞之拙於是極矣
</p>
<div class="section" id="title-36"><h2>
	仙佛奇踪四卷<span class="jiazhu">内府藏本</span>
</h2></div>
<p class="em2">
	明洪應明撰應明字自誠號還初道人其里貫未詳是編成於萬曆壬寅前二卷記仙事後二卷記佛事首載老子至張三丰六十三人名曰消摇墟末附長生詮一卷次載西竺佛祖自釋迦牟尼至般若多羅十九人中華佛祖自菩提達摩至船子和尚四十二人曰寂光境末附無生訣一卷仙佛皆有繪像殆如兒戲考釋道自古分門其著錄之書亦各分部此編兼采二氏不可偏屬以多荒怪之談姑附之小說家焉
</p>
<div class="section" id="title-37"><h2>
	獪園十六卷<span class="jiazhu">浙江巡撫採進本</span>
</h2></div>
<p class="em2">
	明錢希言撰希言有戲瑕已著錄是書成於萬曆癸丑皆記當時神怪之事一仙幻二釋異三影響四報緣五冥跡六靈祗七淫祀八奇鬼九妖孽十瓌聞其以獪園名書者獪者狡獪之意狡獪者戲弄之意也其中記陳祖臯陷冤獄出金資營救反爲人所紿事影響類中作其姻家錢日省因其從子朗生誘祖臯妻鏹三百緡及金鳯釵諸物爲沈儒宗所脅致敗祖臯妻死而爲厲靈祗類中作指揮采成文搆成其獄因其同里沈瑞徵誘祖臯母鏹六百緡後瑞徵獨匿其賂成文無所得因陷祖臯大辟祖臯父與郊爲厲兩卷之中姓名事迹自相矛盾記所見如是記所聞者可知矣
</p>
<div class="section" id="title-38"><h2>
	耳新十卷<span class="jiazhu">兩淮鹽政採進本</span>
</h2></div>
<p class="em2">
	明鄭仲䕫撰仲䕫有蘭畹居淸言已著錄是書雜記瑣事多及仙鬼因果亦輟耕錄之流亞中記魏忠賢事蓋明末人也
</p>
<div class="section" id="title-39"><h2>
	王氏雜記十四卷<span class="jiazhu">浙江巡撫採進本</span>
</h2></div>
<p class="em2">
	明王兆雲撰兆雲有詞林人物考已著錄是編凡湖海搜奇二卷揮麈新談二卷白醉璅言二卷說圃識餘二卷潄石閒談二卷烏衣佳話四卷皆雜記新異之事本各自爲書後人裒爲一帙總題曰王氏雜記非其本名也其中烏衣佳話明史藝文志作八卷此本僅前後二集每集分上下卷或爲合併或爲缺佚均不可知然志怪之書無闗學問其完否亦毋庸深考惟其中記張孚敬晚遇一條謂廷臣議追封大禮拘於俗說濮園之非云云則意存左袒不爲公論有不可不糾正者耳
</p>
<div class="section" id="title-40"><h2>
	燕山叢錄二十二卷<span class="jiazhu">浙江巡撫採進本</span>
</h2></div>
<p class="em2">
	明徐昌祚撰昌祚字伯昌常熟人是編蓋其官刑部時所作多載京畿之事故以燕山爲名凡分二十二類大抵多涉語怪末附以長安里語尤爲鄙俚又多失其本字本音不足以資考證書成於萬曆壬寅有昌祚自序謂因輯太常寺志得徵州縣志書因采其所記成此書則亦剽掇之學也
</p>
<div class="section" id="title-41"><h2>
	芙蓉鏡孟浪言四卷<span class="jiazhu">浙江巡撫採進本</span>
</h2></div>
<p class="em2">
	明江東偉撰東偉字靑來自號壺公開化人萬曆丙午舉人其書分元部幻部靈部幽部爲四集皆摘錄諸書神仙鬼怪之事各系評語而佻繊殊甚如幻部中載張南軒晚得奇疾殁時就殮通身透明腑臟筋骨厯厯可數瑩徹如水晶云云本說部無稽之談東偉乃爲之評曰此明明德之本體可謂無所不戲侮矣其曰孟浪言者蓋取莊子齊物篇語殆亦自知其不經歟
</p>
<div class="section" id="title-42"><h2>
	敝帚軒剩語三卷補遺一卷<span class="jiazhu">兩淮鹽政採進本</span>
</h2></div>
<p class="em2">
	明沈德符撰德符有飛鳬語畧已著錄是書雜記神怪俳諧事多猥鄙至記林潤劾嚴世蕃論死世蕃爲厲鬼以報潤則又顚倒是非之甚矣
</p>
<div class="section" id="title-43"><h2>
	耳談十五卷<span class="jiazhu">安徽巡撫採進本</span>
</h2></div>
<p class="em2">
	明王同軌撰同軌字行父黃岡人由貢生官江寧縣知縣其書皆纂集異聞亦洪邁夷堅志之流每條必詳所說之人以示徵信則用蘇鶚杜陽雜編之例前有陶冶序稱其事不必盡核理不必盡合文不必盡諱亦小說家之定評也然其中推重方士陶仲文稱漫加削奪時論大乖則其他曲筆諒多矣
</p>
<div class="section" id="title-44"><h2>
	聞見錄一卷<span class="jiazhu">浙江鄭大節家藏本</span>
</h2></div>
<p class="em2">
	明姚宣撰宣字懋昭應天人是書所記雜事多涉神怪舊事則註出某書新事則註聞之某人而序述冗拙亦或失於銓次如祿薄儉常足官卑廉自尊一聯一以爲正德間浙江巡檢題一以爲洪武中御史劉子敏左遷侯官典史時題一頁之中相隔三行而複岀兩條可知其雜抄無緖也
</p>
<div class="section" id="title-45"><h2>
	逸史搜奇<span class="jiazhu">無卷數　兩江總督採進本</span>
</h2></div>
<p class="em2">
	明汪雲程編雲程徽州人其書雜采漢唐迄宋小說一百四十種彚爲一編中分十集大抵皆猥鄙荒怪之語
</p>
<div class="section" id="title-46"><h2>
	四明龍薈一卷<span class="jiazhu">兩淮鹽政採進本</span>
</h2></div>
<p class="em2">
	明聞性道撰性道有賀監紀畧已著錄是書專載四明諸井潭神龍見伏靈蹟紀錄寥寥惟所載蜥蜴攷一篇於蠑螈蝘蜓蠦𧓋等名辯證詳審然紀四明龍事而汜濫及之於體裁亦未協也
</p>
<div class="section" id="title-47"><h2>
	才鬼記十六卷<span class="jiazhu">浙江鮑士恭家藏本</span>
</h2></div>
<p class="em2">
	明梅鼎祚撰鼎祚字禹金宣城人甞作三才靈記一爲才神記一爲才幻記一即此書所載上至周下至明代末二卷則箕仙之語皆從諸小說采出然如左傳所載渾良夫夢譟之詞偶成韻語目以才鬼似乎未然又如搜神記之叚孝直水經注之鮮于冀但有辯枉之詞亦不得以才論至搜神記之劉伯文寄一家書即謂之才尤爲非理小說家語怪之書汗牛充棟鼎祚捃拾殘賸以成是編本無所取義而體例龎雜又如是眞可謂作爲無益矣
</p>
<div class="section" id="title-48"><h2>
	蚓菴瑣語一卷<span class="jiazhu">大學士英廉家藏本</span>
</h2></div>
<p class="em2">
	國朝李王逋撰王逋字肱枕嘉興人是編記明末及國初見聞皆其鄉里中事大抵語怪者多末述屠象美陳梧據嘉興作亂始末及白頭賊事頗詳
</p>
<div class="section" id="title-49"><h2>
	矩齋雜記二卷<span class="jiazhu">江西巡撫採進本</span>
</h2></div>
<p class="em2">
	國朝施閏章撰閏章字尚白號愚山宣城人順治己丑進士官江西布政司叅議康熙己未召試博學宏詞授翰林院侍讀是書多記見聞雜事兼涉神怪舊載閏章外集中蓋河東集後附龍城錄之例然終爲不類今析出別著錄焉
</p>
<div class="section" id="title-50"><h2>
	冥報錄二卷<span class="jiazhu">大學士英廉家藏本</span>
</h2></div>
<p class="em2">
	國朝陸圻撰圻有新婦譜已著錄此編皆記冥途因果之事意主勸善其眞妄則不可究詰也
</p>
<div class="section" id="title-51"><h2>
	雷譜一卷<span class="jiazhu">浙江巡撫採進本</span>
</h2></div>
<p class="em2">
	國朝金侃撰侃字亦陶吳縣人其書雜錄雷之典故與雷之果報雖意主戒惡而所摭皆小說家言
</p>
<div class="section" id="title-52"><h2>
	史異纂十六卷<span class="jiazhu">浙江巡撫採進本</span>
</h2></div>
<p class="em2">
	國朝傅燮詷撰燮詷字去異靈壽人工部尚書維鱗子官至汀州府知府是書雜纂災祥怪異之事自上古至元悉據正史採入凡外傳雜說皆不錄分天異地異祥異人異事異術異譯異鬼異物異雜異十門
</p>
<div class="section" id="title-53"><h2>
	有明異叢十卷<span class="jiazhu">浙江巡撫採進本</span>
</h2></div>
<p class="em2">
	國朝傅燮詷撰是書記明一代怪異之事亦分十類與史異纂門目相同皆從小說中撮抄而成漫無體例如尹蓬頭騎鐵鶴上升正德中上蔡知縣霍恩爲流賊所殺頭出白氣及天啟丙寅王恭廠災之類往往一事而兩見又有實非怪異而載者如事異門内胡壽昌毁延平淫祠而絶無妖任高妻女三人罵賊没水次日浮岀面如生術異門内汪機以藥治狂癎物異門内蕭縣岳飛祠内竹生花雜異門内漳州火藥局災大石飛去三百歩之類皆事理之常安得別神其說至如譯異門内謂黑婁在嘉峪闗西近土魯番其地山川草木禽獸皆黑男女亦然今土魯番以外咸人版圖安有是種類乎其妄可知矣
</p>
<div class="section" id="title-54"><h2>
	觚賸八卷續編四卷<span class="jiazhu">浙江巡撫採進本</span>
</h2></div>
<p class="em2">
	國朝鈕琇撰琇字玉樵吳江人康熙壬子拔貢生厯官至陝西知府是編成於康熙庚辰皆記明末國初雜事隨所至之地錄其見聞凡吳觚三卷燕觚豫觚秦觚各一卷粤觚二卷續編成於康熙甲午分類排纂爲言觚事觚人觚物觚四卷體例與初編畧殊各有琇自序琇本好爲儷偶之詞故敘述是編幽艷悽動有唐人小說之遺然往往點綴敷衍以成佳話不能盡核其實也
</p>
<div class="section" id="title-55"><h2>
	曠園雜志二卷<span class="jiazhu">大學士英廉購進本</span>
</h2></div>
<p class="em2">
	國朝吳陳琰撰陳琰有春秋三傳同異考已著錄是書皆記見聞雜事而涉神怪者十之七八惟所記楊維垣僞題柩字棄城夜遁爲刼盜所殺非死於國事及塟明莊烈帝始末二事足備考證耳
</p>
<div class="section" id="title-56"><h2>
	述異記三卷<span class="jiazhu">大學士英廉購進本</span>
</h2></div>
<p class="em2">
	舊本題東軒主人撰不著名氏所記皆順治末年康熙初年之事多陳神怪亦間及奇器觀其述江村雜記一條其人尚在高士奇後也
</p>
<div class="section" id="title-57"><h2>
	鄢署雜抄十四卷<span class="jiazhu">浙江巡撫採進本</span>
</h2></div>
<p class="em2">
	國朝汪爲熹撰爲熹字若木桐鄉人康熙末官鄢陵知縣欲修縣志而未果因摭其地之遺聞瑣事綴爲此書自序稱事涉鄢陵者十之六七涉省郡別州縣者十之三四合以身之所厯目之所覩得十四卷大抵多採稗官說部一切神怪之言蓋本儲地志之材而繙閱旣多捃摭遂濫又嗜奇愛博不忍棄去乃裒而成帙別以雜鈔爲名是特說部之流非圖經之體也今存目於小說家中庶從其類至卷首冠以康熙五十二年覃恩勅命莫喻其理殆見唐宋文集有以告身冠集首者故亦效之歟不知彼乃後人所加非所自編又皆施於專集非施於筆記之類也
</p>
<div class="section" id="title-58"><h2>
	果報見聞錄一卷<span class="jiazhu">大學士英廉購進本</span>
</h2></div>
<p class="em2">
	國朝楊式傳撰式傳字雪崖鄞縣人是編皆述善惡之報而大旨歸心於二氏其逆婦小善免死一條雖意主戒殺然婦欲殺姑罪通於天矣豈偶救數鳥之命即可贖乎殆不可訓也
</p>
<div class="section" id="title-59"><h2>
	信徵錄一卷<span class="jiazhu">大學士英廉購進本</span>
</h2></div>
<p class="em2">
	國朝徐慶撰慶字賔溪自署曰烏山人不知何地之烏山也是編雜記果報語多荒誕夫福善禍淫天有顯道即明神肸蠁亦當在杳冥之間至於人鬼對言幽明相接指陳獄牘判决是非如虞山孫振先竊銀因果記之類何其怪而不經也命曰信徵豈其然乎
</p>
<div class="section" id="title-60"><h2>
	見聞錄一卷<span class="jiazhu">大學士英廉購進本</span>
</h2></div>
<p class="em2">
	國朝徐岳撰岳字季方嘉善人是編皆記怪異之事亦夷堅睽車之流
</p>
<div class="section" id="title-61"><h2>
	簪雲樓雜說一卷<span class="jiazhu">大學士英廉購進本</span>
</h2></div>
<p class="em2">
	國朝陳尚古撰尚古字雲瞻德淸人是編雜記瑣聞多涉語怪其足資考證者惟述魏忠賢養女任氏昌稱明熹宗皇后張氏一事耳
</p>
<p class="em2">
	右小說家類異聞之屬六十部三百五十二卷<span class="jiazhu">内一部無卷數</span>皆附存目
</p>
<div class="section" id="title-62"><h2>
	笑海叢珠一卷<span class="jiazhu">永樂大典本</span>
</h2></div>
<p class="em2">
	舊本題唐陸龜蒙撰然書中有蘇軾黃庭堅僧了元及党進事龜蒙生於唐末何得預知其爲妄人依托可知矣
</p>
<div class="section" id="title-63"><h2>
	牡丹榮辱志一卷<span class="jiazhu">内府藏本</span>
</h2></div>
<p class="em2">
	舊本題宋邱璿撰考宋邱璿字道源黟縣人天聖五年進士官至殿中丞邵博聞見後錄記當時有邱濬者以易卦推騐厯代謂元豐正當豐卦靖康要錄記欽宗以郭京爲將蓋取邱濬詩郭京楊式劉無忌皆在東南卧白雲之䜟其字皆從睿從水此本亦題曰字道源蓋即其人而名乃作璿殆傳寫誤歟尤侗明藝文志乃以是書爲明邱濬作又誤中之誤矣厲鶚宋詩紀事稱濬有洛陽貴尚錄今未見此書亦品題牡丹以姚黃爲王魏紅爲妃而以諸花各分等級役屬之又一一詳其宜忌其體略如李商隱雜纂非諭花品亦非種植入之農家爲不倫今附之小說家焉
</p>
<div class="section" id="title-64"><h2>
	東坡問答錄一卷<span class="jiazhu">内府藏本</span>
</h2></div>
<p class="em2">
	舊本題宋蘇軾撰所記皆與僧了元往復之語詼諧謔浪極爲猥䙝又載佛印環叠字詩及東坡長亭詩詞意鄙陋亦出委巷小人之所爲僞書中之至劣者也
</p>
<div class="section" id="title-65"><h2>
	漁樵閒話二卷<span class="jiazhu">内府藏本</span>
</h2></div>
<p class="em2">
	舊題宋蘇軾撰明陳繼儒刻入普秘笈中名爲漁樵閒話錄案晁公武讀書志中有此書作漁樵閒話無錄字公武又云設爲問答及史傳雜事不知何人所爲亦不言出自軾手書中多引唐小說議論皆極淺鄙疑宋時流俗相傳有是書而明人重刻者復假軾以行耳
</p>
<div class="section" id="title-66"><h2>
	開顔集二卷<span class="jiazhu">浙江范懋柱家天一閣藏本</span>
</h2></div>
<p class="em2">
	宋周文玘撰文玘甞官試秘書省校書郎其里籍未詳此書通考作三卷此本僅上下二卷而所載三十五事與自序合疑通考誤二爲三也文玘通考作文規書錄解題謂文規未知何人然此刻本玘字甚分明亦疑通考傳寫之誤其書皆古來詼諧事各註出典然其中如世說濟尼一條無可笑者列子攫金一條增吏大笑之四字後漢書袁隗婦一條增隗大笑之四字皆非本文亦一病也
</p>
<div class="section" id="title-67"><h2>
	談諧一卷<span class="jiazhu">兩淮鹽政採進本</span>
</h2></div>
<p class="em2">
	宋陳日華撰日華不知何許人文獻通考載所著金淵利術八卷亦不著時代別有詩話一卷中引朱子之語考姜䕫白石詩集有陳日華侍兒讀書詩又張端義貴耳集稱淳熙間有二婦人足繼李易安之後曰淸安鮑氏秀齋方氏秀齋即陳日華之室則孝宗時人也所記皆俳優嘲弄之語視所作詩話尤爲猥雜然古有笑林諸書今雖不盡傳而太平廣記所引數條體亦如此蓋小說家有此一格也
</p>
<div class="section" id="title-68"><h2>
	諧史一卷<span class="jiazhu">編修程晉芳家藏本</span>
</h2></div>
<p class="em2">
	舊本題宋沈俶撰俶始末未詳書中載有趙師睪爲臨安尹時事則嘉定以後人矣所錄皆汴京舊聞以多詼嘲之語故名曰諧史其載吳興項羽廟事謂鬼神之於人但侮其命之當死及衰者又謂魑魅罔兩假羽名以興禍福所論頗正然與書名殊不相應疑亦後人雜抄成編也
</p>
<div class="section" id="title-69"><h2>
	古今諺一卷<span class="jiazhu">永樂大典本</span>
</h2></div>
<p class="em2">
	宋周守忠撰守忠有養生雜纂已著錄是編前有守忠序稱畧以所披之編采摘古今俗語又得近時常語雖鄙俚之詞亦有激諭之理漫錄成集名古今諺古諺多本史傳今諺則鄙俚者多矣
</p>
<div class="section" id="title-70"><h2>
	滑稽小傳二卷<span class="jiazhu">永樂大典本</span>
</h2></div>
<p class="em2">
	一名滑稽逸傳不著撰人名氏自序稱烏有先生亦借司馬相如之語非其本號也序稱史記特爲滑稽立傳以俳諧之中自有箴諷是以取之余遊士大夫間街談巷語輙取而書之然所載皆毛頴傳容成侯傳之類大抵寓言無事實也
</p>
<div class="section" id="title-71"><h2>
	笑苑千金一卷<span class="jiazhu">永樂大典本</span>
</h2></div>
<p class="em2">
	舊本題張致和撰致和未詳何許人中一條稱周益公罷相云云則亦南宋時人也
</p>
<div class="section" id="title-72"><h2>
	醉翁滑稽風月笑談一卷<span class="jiazhu">永樂大典本</span>
</h2></div>
<p class="em2">
	不著撰人名氏其書首條爲二勝環刺高宗不迎徽欽又有韓信取三秦之謔以刺秦檜蓋亦南宋人所爲
</p>
<div class="section" id="title-73"><h2>
	文章善戲一卷<span class="jiazhu">兩淮馬裕家藏本</span>
</h2></div>
<p class="em2">
	元鄭持正撰倣韓愈毛頴傳例於筆墨紙硯悉加封號而擬爲制表之詞又益以宋无文房十八學士制吳必大嵗寒三友無腸公子除授集鄭楷擬封花王冊而張敏頭責子羽文沈約修竹彈甘蕉文諸篇亦附載焉末有元統元年古雍樊士寛後序一首謂集文房茶具圖贊羅氏十夫八仙爲一卷簽曰房闥羣珍刻之介然堂與書名不相應未詳何故也
</p>
<div class="section" id="title-74"><h2>
	拊掌錄一卷<span class="jiazhu">編修程晉芳家藏本</span>
</h2></div>
<p class="em2">
	舊本題元人撰不著名氏後有至正丙戌華亭孫道明跋亦不言作者爲誰說郛載此書題爲元宋懷前有自序稱延祐改元立春日囅然子書蓋元懷自號也此本見曹溶學海類編中失去前序遂以爲無名氏耳書中所記皆一時可笑之事自序謂補東萊吕居仁軒渠錄之遺故目之曰拊掌錄云
</p>
<div class="section" id="title-75"><h2>
	古杭雜記詩集四卷<span class="jiazhu">浙江江啟淑家藏本</span>
</h2></div>
<p class="em2">
	不著撰人名氏皆載宋人小詩之有闗事實者各爲詳其本末如本事詩之例目錄末有題識云已上係宋朝遺事一新繡梓求到續集陸續出售與好事君子共之其書目又別題一依廬陵正本六字蓋元時江西書賈所刋也所記凡四十九條多理宗度宗時嘲笑之詞不足以資考核案陶宗儀說郛内亦載有是書題作元李東有撰然與此本叅較僅首二條相同餘皆互異未喻其故觀書首標題殆古杭雜記爲總名而詩集爲子目乃其全書之一集非完帙也
</p>
<div class="section" id="title-76"><h2>
	玉堂詩話一卷<span class="jiazhu">永樂大典本</span>
</h2></div>
<p class="em2">
	不著撰人名氏所採皆唐宋人小說隨意雜錄不拘時代先後又多取鄙俚之作以資笑噱此諧史之流非詩品之體故入之小說家焉
</p>
<div class="section" id="title-77"><h2>
	埤雅廣要二十卷<span class="jiazhu">内府藏本</span>
</h2></div>
<p class="em2">
	明牛衷撰衷里貫未詳官蜀府䕶衞千戶蜀王以陸佃埤雅未爲盡善令衷補正爲此書然佃雖以引用王安石字說爲陳振孫等所譏而其博奥之處要不可廢衷所補龎雜餖飣殆不成文甚至字謎小說雜然並載爲薦紳之所難言乃輕詆佃書殊不知量今退而列於小說家俾以類從衷序所稱蜀王不著其名攷明史諸王年表蜀和王悅𤉎以宣德十年進封薨於天順五年衷序爲天順元年作則王當爲悅𤉎審矣
</p>
<div class="section" id="title-78"><h2>
	十處士傳一卷<span class="jiazhu">浙江巡撫採進本</span>
</h2></div>
<p class="em2">
	明支立撰立字中夫嘉興人天順中官翰林院孔目是編乃其爲常州學官時作取布衾木枕紙帳蒲席瓦罏竹床杉几茶甌燈檠酒壺十物仿毛頴傳例各爲之姓名里貫蓋冷官游戲消遣日月之計末有自跋稱初爲九傳夜夢酒壺詬爭乃補爲十則滑稽太甚矣
</p>
<div class="section" id="title-79"><h2>
	蓬窗類記五卷<span class="jiazhu">浙江范懋柱家天一閣藏本</span>
</h2></div>
<p class="em2">
	明黃暐撰暐字日昇號東樓吳縣人宏治庚戌進士官至刑部郎中此書雜記舊事上自朝廷典故下及詼諧鬼怪之屬無所不錄分功臣紀科第紀賦役紀國初紀妖人紀災異紀異人紀厚德紀政績紀忠烈紀高士紀異行紀固介紀頴慧紀德怨紀節婦紀著作紀詩話紀技藝紀冠衲紀夢紀果報紀滑稽紀怪異紀黠盜紀袪惑紀商販紀釋冤紀諸目所載吳事尤多然頗蕪雜不盡可據前有王鏊序稱故友黃君少攻舉業未甚該洽及筮仕乃始汎觀博取此書所記雖不能無猥瑣而崇正之意亦寓其間可謂得是非之公矣
</p>
<div class="section" id="title-80"><h2>
	博物志補二卷<span class="jiazhu">兩江總督採進本</span>
</h2></div>
<p class="em2">
	明游潛撰潛字用之豐城人宏治辛酉舉人官雲南賔州知州是編補張華之書體例畧如李石所續而猥雜冗濫無一異聞又出石書之下
</p>
<div class="section" id="title-81"><h2>
	古今文房登庸錄一卷<span class="jiazhu">浙江巡撫採進本</span>
</h2></div>
<p class="em2">
	明黃謙撰謙江寧人昔曹植䱉表加以爵位爲俳諧游戲之祖嗣後作者日繁曼衍及於諸物宋林洪有文房圖贊一卷元維先登又爲圖贊續一卷各繫以職官名號此書因而衍之所擬諸文更加徵拜詔贊諸名陳陳相因皆敝精神於無用之地者也
</p>
<div class="section" id="title-82"><h2>
	香奩四友傳二卷<span class="jiazhu">編修勵守謙家藏本</span>
</h2></div>
<p class="em2">
	明陸奎章撰奎章字子翰武進人前四友曰金亮木理房施白華乃鏡梳脂粉也後四友曰周準齊銛金貫索紉乃尺翦針線也蓋仿韓愈毛頴傳而作後附偶人說一篇皆詞意儇薄了無可取蓋明初淳實之風至是已漸漓矣
</p>
<div class="section" id="title-83"><h2>
	居學餘情三卷<span class="jiazhu">浙江巡撫採進本</span>
</h2></div>
<p class="em2">
	明陳中州撰中州字洛夫靑田人宏治中由貢生官廬江縣教諭初號太鶴山人久而落拓不得志占得尤悔之象復自號亢惕子佯狂恣肆蕩然於禮法之外嘗琢石爲冠刻太極兩儀五行八卦之象是編首載其圖併繫以詩有圈子不須龍馬背老夫頭上頂羲皇之句其妄誕可想其餘諸篇亦皆踵毛頴草華之窠臼無非以游戲爲文雖曰文集實則小說故今存其目於小說家焉
</p>
<div class="section" id="title-84"><h2>
	古今諺二卷古今風謡二卷<span class="jiazhu">浙江汪啟淑家藏本</span>
</h2></div>
<p class="em2">
	明楊愼編是書採錄古今謡諺各爲一編然賈子及太公兵法引黃帝語自屬巾機銘之遺文或列子所謂黃帝書者不得謂之爲諺且是書成於嘉靖癸卯即載正德嘉靖時諺然則愼自造數語亦可入之矣此蓋久居戍所借編錄以遣嵗月不足以言著書其孫宗吾誤刻之耳
</p>
<div class="section" id="title-85"><h2>
	棃洲野乘<span class="jiazhu">無卷數　浙江范懋柱家天一閣藏本</span>
</h2></div>
<p class="em2">
	明舒纓撰纓字振伯餘姚人嘉靖乙未進士官王府長史是書乃其游戲之作爲太極氏本紀者一爲性書學書者二爲嵗月日時表者四爲悅翁愚隱君何有先生逋盜魚言達觀居士中虛子浣公等列傳者八皆仿史例爲之蓋欲仿莊列之寓言實則詞旨淺陋尚遠出革華諸傳下也
</p>
<div class="section" id="title-86"><h2>
	六語三十卷<span class="jiazhu">浙江鮑士恭家藏本</span>
</h2></div>
<p class="em2">
	明郭子章編子章有蠙衣生易解已著錄是編凡謡語七卷諺語七卷讔語二卷䜟語六卷譏語二卷諧語七卷皆雜採諸書爲之頗足以資談柄而所錄明代近事往往猥雜蓋嗜博之過失於翦裁也
</p>
<div class="section" id="title-87"><h2>
	廣滑稽三十六卷<span class="jiazhu">浙江巡撫採進本</span>
</h2></div>
<p class="em2">
	明陳禹謨編禹謨有經籍異同已著錄是編采掇諸書瑣事雋語不分門目仍以原書爲次第仿曾慥類說之例其原書久佚僅從他書所引裒輯數條仍標原目則仿陶宗儀說郛例也
</p>
<div class="section" id="title-88"><h2>
	諧史集四卷<span class="jiazhu">兩淮鹽政採進本</span>
</h2></div>
<p class="em2">
	明宋維藩編維藩淮安人是書成於萬曆乙未取徐常吉諧史賈三近滑稽耀編刪削補綴共爲一集凡明以前游戲之文悉見採錄而所錄明人諸作尤爲猥雜據其體例當入總集然非文章正軌今退之小說類中俾無溷大雅據其自序稱題於豫章官署則非遊食山人流也讀聖賢之書受民社之寄而敝精神於此種明末官方士習均可以睹矣
</p>
<div class="section" id="title-89"><h2>
	古今寓言十二卷<span class="jiazhu">兩淮馬裕家藏本</span>
</h2></div>
<p class="em2">
	明陳世寳撰世寳字介錫鉅鹿人萬曆中官監察御史巡按江西其書抄撮諸家文集中托諷取譬之作分十二類體近俳諧頗傷猥雜
</p>
<div class="section" id="title-90"><h2>
	廣諧史十卷<span class="jiazhu">内府藏本</span>
</h2></div>
<p class="em2">
	明陳邦俊編邦俊字良卿秀水人先是徐常吉嘗采錄唐宋以來以物爲傳者七十餘篇彚而錄之名曰諧史邦俊因復爲增補得二百四十餘首夫寓言十九原比諸史傳之滑稽一時游戲成文未嘗不可少資諷諭至於效尤滋甚面目轉同無益文章徒煩楮墨搜羅雖富亦難免於叠牀架屋之譏矣
</p>
<div class="section" id="title-91"><h2>
	淸異續錄三卷<span class="jiazhu">編修程晉芳家藏本</span>
</h2></div>
<p class="em2">
	明李琪枝撰琪枝字雲連號奇峯嘉興人李肇亨之子李日華之孫書中卵色天一條稱先太僕有詩云云囊雲一條稱先問卿筮仕江州司理被讒拂衣云云畫隱一條稱黃魯直詩李侯畫隱百僚底冏卿用下五字鐫一圖記自作畫則識之云云皆指日華也是書續陶穀淸異錄而作穀書皆載唐末五代近事此則皆採古書穀書分三十七門此則併爲天文地理君道官志君子女行么麽釋族仙宗人事詞苑藝能肢體居室衣服粧飾陳設十七門女行之末又附載婦女雙名一門體例頗不相同而採摭故事或佚脫其出典或舛誤其字句如開卷天笑一條出東方朔神異經人人習見而題曰莊子四雨一條自是詩話而入之天文舊雨一條本出杜甫集而註曰白孔六帖影娥池本出洞冥記而註曰三輔黃圖蕊女一條引關尹子是也而又引漢童謡河間蕊女工數錢句不知續漢志實作姹女蝦蟆更一條據郎瑛七修類稿指爲宋事而不知唐張泌詩已有蝦蟆更急海城寒句先載蜀韋縠才調集中是雖蒐羅實事轉不如陶穀之多搆虚詞矣
</p>
<div class="section" id="title-92"><h2>
	小窗自紀四卷艷紀十四卷淸紀五卷別紀四卷<span class="jiazhu">内府藏本</span>
</h2></div>
<p class="em2">
	明吳經先撰經先爵里未詳自紀皆俳諧雜說及游戲詩賦詞多儇薄艷紀采錄漢至明襍文分體編錄蹖駁殊甚淸紀摹仿世說分淸語淸事淸韻淸享四門別紀兼涉志怪總明季纎詭之習也
</p>
<div class="section" id="title-93"><h2>
	豆區八友傳一卷<span class="jiazhu">兩淮鹽政採進本</span>
</h2></div>
<p class="em2">
	國朝王蓍撰蓍字宓草秀水人以製造菽乳其名有八因呼八友各爲寓名而傳之蓋游戲之小品後有胡奉衡跋題已卯年蓋其書成於崇禎十二年也
</p>
<div class="section" id="title-94"><h2>
	筆史二卷<span class="jiazhu">兩淮鹽政採進本</span>
</h2></div>
<p class="em2">
	國朝楊忍本撰忍本字因之南城人其書内編一卷分原始定名屬籍結撰效用膺秩寵遇引退考成九門外編一卷分徵事上下及述贊三門大旨由韓愈毛頴傳而推衍之雜引故典抄撮爲書不以著作論也
</p>
<div class="section" id="title-95"><h2>
	青泥蓮花記十三卷<span class="jiazhu">兩淮鹽政採進本</span>
</h2></div>
<p class="em2">
	明梅鼎祚撰是編記倡女之可取者分七門一曰記禪二曰記元三曰記忠四曰記義五曰記孝六曰記節七曰記從又附外編五門一曰記藻二曰記用三曰記豪四曰記遇五曰記戒自謂寓維風於諧末奏大雅於曲終然狹斜之遊人情易溺懲戒尚不可挽回鼎祚乃捃摭瑣聞謂冶蕩之中亦有節行使倚門者得以藉口狎邪者彌爲傾心雖意主善善從長實則勸百而諷一矣
</p>
<div class="section" id="title-96"><h2>
	板橋雜記三卷<span class="jiazhu">大學士英廉購進本</span>
</h2></div>
<p class="em2">
	國朝余懷撰懷字無懷號澹心閩縣人自明太祖設官伎於南京遂爲冶遊之場相沿謂之舊院此外又有珠市亦名娼所居明季士氣儇薄以風流相尚雖兵戈日警而歌舞彌增懷此書追述見聞上卷爲雅遊中卷爲麗品下卷爲軼事文章悽縟足以導欲增悲亦唐人北里志之類然律以名教則風雅之罪人矣
</p>
<p class="em2">
	右小說家類瑣語之屬三十五部二百二十七卷<span class="jiazhu">内一部無卷數</span>皆附存目
</p> 



</div></body></html>