<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷六十五·史部二十一（史鈔類·史鈔類存目）</title></head><body><div id="text">

<p>
<strong>欽定四庫全書總目卷六十五</strong>
</p>
<div class="section" id="title-0"><h1>
	史部二十一
</h1><hr/></div>
<div class="section" id="title-1"><h2>
	史鈔類
</h2></div>
<p class="em2">
	帝魁以後書凡三千二百四十篇孔子刪取百篇此史鈔之祖也宋志始自立門然隋志雜史類中有史要十卷註漢桂陽太守衛颯撰約史記要言以類相從又有三史畧二十卷吳太子太傅張温撰嗣後專鈔一史者有葛洪漢書鈔三十卷張緬晉書鈔三十卷合鈔衆史者有阮孝緒正史削繁九十四卷則其來巳古矣沿及宋代又增四例通鑑總類之類則離析而編纂之十七史詳節之類則簡汰而刋削之史漢精語之類則採摭文句而存之兩漢博聞之類則割裂詞藻而次之迨乎明季彌衍餘風趨簡易利剽竊史學荒矣要其含咀英華刪除冗贅即韓愈所稱記事提要之義不以末流蕪濫責及本始也博取約存亦資循覽若倪思班馬異同惟品文字婁機班馬字類惟明音訓及三國志文類總滙文章者則各從本類不列此門
</p>
<div class="section" id="title-2"><h2>
	兩漢博聞十二卷<span class="jiazhu">兩淮鹽政採進本</span>
</h2></div>
<p class="em2">
	明嘉靖中黄省曾刋本不著撰人名氏案晁公武讀書志乃宋楊侃所編也侃錢塘人端拱中進士官至集賢院學士晚爲知制誥避眞宗舊諱更名大稚是編摘錄前後漢書不依篇第不分門類惟簡擇其字句故事列爲標目而節取顔師古及章懐太子注列於其下凡前漢書七卷後漢書五卷雖於史學無關然較他類書摭採雜說者究爲雅馴後漢書中間有引及前漢書者必標顔師古字而所引梁劉昭續漢志註乃與章懷註無别體例未免少疎至所列紀傳篇目亦徃徃名有訛舛然如四皓條下引顔師古註曰四皓稱號本起於此更無姓名可稱蓋隱居之人匿迹遠害不自標顯秘其氏族故史傳無得而詳至於皇甫謐圈稱之徒及諸地理書說竟爲四人安姓字自相錯互語又不經班氏不載於書諸家皆臆說今並棄畧一無取焉云云明監本漢書註竟佚此條惟頼此書幸存則亦非無資考證者矣
</p>
<div class="section" id="title-3"><h2>
	通鑑總類二十卷<span class="jiazhu">安徽廵撫採進本</span>
</h2></div>
<p class="em2">
	宋沈樞撰樞字持要德淸人紹興間進士官至太子詹事光祿卿諡憲敏是書乃其致仕時所編取司馬光資治通鑑事迹仿冊府元龜之例分爲二百七十一門毎門各以事標題略依時代前後爲次亦間採光議論附之所分門目頗有繁碎如賞罰門外又立貶責功賞二門外戚門外又立貴戚一門近習門外又立寵倖一門隱逸門外又立高尚一門積善門外又立陰德一門者不一而足又如安重榮奏請踰分不過驕蹇乃以此一條别立僭竊一門則配隸不確東周下迄五代興廢不一乃獨取申徹論燕必亡黄泓論燕必復二條立爲興廢一門則疎漏太甚然通鑑浩博猝難盡覽司馬光嘗言惟王勝之曾讀一過餘人不能數卷即巳倦睡則採摭菁華區分事類使考古者易於檢尋其書雖陋亦不妨過而存之也嘉定中鋟板潮陽樓鑰嘗爲之序元至正中浙江行省重刋周伯琦又序之二人皆博物君子而肯以文章弁其首殆以操觚數典尚有一壺千金之用歟
</p>
<div class="section" id="title-4"><h2>
	南史識小錄八卷北史識小錄八卷<span class="jiazhu">浙江廵撫採進本</span>
</h2></div>
<p class="em2">
	國朝沈名蓀朱昆田同編名蓀字澗芳錢塘人昆田字文盎秀水人彝尊之子也是書倣兩漢博聞之例取南北二史摘其字句之鮮華事跡之新異者摘錄成編不分門目惟以原書次第臚列而各著其篇名亦不加訓釋惟括舉數字標目以原文載於其下著是語之緣起而已文獻通考載陳正敏之言曰李延壽作南北史粗得作史之體故唐書本傳亦謂其刪略穢詞過本書遠甚然好述妖異兆祥謡䜟特爲繁猥又引司馬光之言亦謂李延壽書於禨祥詼嘲小事無所不載蓋自沈約宋書以下大抵競標藻采務摭異聞詞每涉乎儷裁事或取諸小說延壽因仍舊習未盡湔除宜爲論者之所惜然揆以史體固曰稍乖至於賦手取材詩人隸事則樵蘇漁獵捃拾靡窮此譬如柟瘤爲病而製枕者反貴其文理也名蓀等擷其精華以備選用使遺文瑣事披卷燦然其書雖作自近人其所採錄則皆唐以前事與藝文類聚諸書約畧相似存以備考愈於冗雜之類書多矣
</p>
<p class="em2">
	右史鈔類三部四十八卷皆文淵閣著錄
</p>
<div class="section" id="title-5"><h2>
	史鈔類存目
</h2></div>
<div class="section" id="title-6"><h2>
	史記法語八卷<span class="jiazhu">浙江廵撫採進本</span>
</h2></div>
<p class="em2">
	宋洪邁編邁字景盧鄱陽人紹興乙丑中博學宏詞科官至端明殿學士諡文敏事迹具宋史本傳是編於史記百三十篇内自二字以上句法古雋者依次標岀亦間錄舊注蓋與經子法語等編同以備修詞之用書錄解題載之類書類稱十八卷此本乃止八卷似非完書然卷末有題識一行云淳熙十二年二月刋於婺州是當時刋本實止八卷書錄解題所載衍一十字明矣
</p>
<div class="section" id="title-7"><h2>
	南朝史精語十卷<span class="jiazhu">浙江汪啟淑家藏本</span>
</h2></div>
<p class="em2">
	宋洪邁撰邁於諸書多有節本其所纂輯自經子至前漢皆曰法語自後漢至唐書皆曰精語此所摘宋齊梁陳四朝史中之語也凡宋書四卷齊書三卷梁書二卷陳書一卷其去取多不可解即以卷首宋本紀考之如桓玄與劉邁書有云北府人情云何近見劉云何所道乃獨摘北府人情云何句宋順帝反正詔曰故順聲一唱二溟卷波英風振路宸居淸翳乃獨摘二溟卷波句高祖北討加領征將軍司豫二州刺史以世子爲徐兖二州刺史下書有云今當奉辭西斾有事闗中弱嗣叨蒙復忝今授乃獨摘復忝今授四字又如加高祖九錫策文駢詞麗句叠出不窮乃獨摘出藩入輔鋒無前對二句蓋南宋最重詞科士大夫多節錄古書以備遣用其排比成編者則有王應麟玉海章俊卿山堂考索之流若巾箱祕本本非著書不幸而爲人所傳者則有如此類後人以其名重存之實非其志也惟其中所錄宋書本紀第一列傳第二第三志第四志反在列傳之後考劉知幾史通曰舊史以表志之帙分於紀傳之間降及蔚宗肇加釐革沈魏繼作相與因循今北監板魏書志在列傳後是其顯證與史通合而宋書則移其次第列於紀傳之間觀邁所序猶從古本知幾之言不妄是則可資考證之一端十卷之中惟此一節足取耳
</p>
<div class="section" id="title-8"><h2>
	十七史詳節二百七十三卷<span class="jiazhu">浙江廵撫採進本</span>
</h2></div>
<p class="em2">
	宋吕祖謙編祖謙有古周易已著錄此蓋其讀史時刪節備檢之本而建陽書坊爲刻而傳之者凡史記二十卷西漢書三十卷東漢書三十卷三國志二十卷晉書三十卷南史二十五卷北史二十八卷隋書二十卷唐書六十卷五代史十卷前冠以疆理世系紀年之圖所錄大抵隨時節抄不必盡出精要如東漢晉二史内四言贊語於本書巳屬贅拇駢枝乃一槩摘存殊爲冗襍又如北史紀傳爲隋代而作者業巳併入隋書乃獨四夷一傳仍及隋事而隋書内遂刪去之爲例亦間有不純然南宋諸儒大抵研究性命而輕視史學故朱子作貢舉私議欲分年試士以史記兩漢爲一科三國晉書南北史爲一科新舊唐書五代史爲一科蓋虚談無實之弊朱子亦深慮之矣祖謙雖亦從事講學而淹通典籍不肯借程子玩物䘮志之說以文飾空疎故朱子稱其史學分外子細附存其目俾儒者知前人讀書必貫徹首尾即一刪節之本而用功深至巳如此足以爲宋儒不廢史學之明證也
</p>
<div class="section" id="title-9"><h2>
	東漢精華十四卷<span class="jiazhu">衍聖公孔昭煥家藏本</span>
</h2></div>
<p class="em2">
	宋吕祖謙撰是編乃其兩漢精華之一即范氏之書摘其要語而論之或比類以明之於光武明章和四帝紀尤爲詳悉所略者惟表志耳然不具事之始末所論毎條僅一二語略抒大意亦不申其所以然蓋閲史之時摘錄於冊以備文章議論之用後人重祖謙之名因而刋之與洪邁經史法語均非有意著書者也
</p>
<div class="section" id="title-10"><h2>
	諸史提要十五卷<span class="jiazhu">内府藏本</span>
</h2></div>
<p class="em2">
	宋錢端禮撰端禮字處和臨安人吳越王俶六世孫榮國公忱之子少以恩蔭入仕累官至叅知政事兼權知樞密院事以莊文太子妃父罷爲資政殿大學士再知寜國紹興復以觀文殿學士提舉洞霄宫卒諡忠肅事蹟具宋史本傳是書乃取諸史之文可資詞藻者按部採摘彚輯成編各以一二語標題而分注其首尾於下凡史記一卷前漢書二卷後漢書二卷三國志一卷晉書三卷南史一卷北史一卷新唐書三卷五代史一卷其著錄於宋史藝文志者與此本卷目相同前有其門人劉孝韙序不著年月詳其詞意蓋端禮爲叅政時所刋行也其體例頗與洪邁史漢法語諸史精語相近陳振孫書錄解題譏其泛然鈔錄毫無義例殆不誣焉
</p>
<div class="section" id="title-11"><h2>
	漢雋十卷<span class="jiazhu">江蘇廵撫採進本</span>
</h2></div>
<p class="em2">
	宋林越撰按陳振孫書錄解題載此書卷數與今相符而註稱括蒼林鉞處州府志亦作林鉞此本則皆作林越未詳孰是也其書取漢書中古雅之字分類排纂爲五十篇毎篇即以篇首二字爲名亦間附原註前有紹興壬午越自序稱大可以詳其事次可以玩其詞然割裂字句漫無端緒而曰可詳其事其說殊誇後有延祐庚申袁桷重刻跋稱漢雋之作蓋爲習宏博便利斯爲定論矣
</p>
<div class="section" id="title-12"><h2>
	元史節要十四卷<span class="jiazhu">兩淮鹽政採進本</span>
</h2></div>
<p class="em2">
	明張九韶撰九韶字美和淸江人洪武十年以薦爲國子助教陞翰林院編修是編因當時所修元史板藏内府人間多不得見於是倣曾先之十八史略例節其要爲一書其編年繫事則仍用通鑑之體前有洪武甲子自序一篇然紀載多不具首尾未爲該備且此書成於洪武間而順帝紀内多有稱明太祖高皇帝者疑其經後人所改竄非九韶原本矣
</p>
<div class="section" id="title-13"><h2>
	兩晉南北奇談六卷<span class="jiazhu">兩江總督採進本</span>
</h2></div>
<p class="em2">
	舊本題宋王涣撰涣爲仁宗慶曆末睢陽五老之一王闢之澠水燕談稱其官爲太子賔客祝穆事文類聚載錢明逸五老會詩序稱爲太原人其事跡則未詳然世僅傳涣五老會詩一首不聞其著此書鄭樵以下諸家書目亦不著錄考太學進士題名碑弘治丙辰科有王涣象山人明史藝文志有涣所著墨池手錄三卷此本自稱墨池王涣與墨池之號相合知此書爲明王涣所撰其稱太原蓋舉郡望耳其書摘錄晉書以下八史瑣語雜事王士禎居易錄稱嘗見書賈擕兩晉奇談不云誰作疑即此書也
</p>
<div class="section" id="title-14"><h2>
	分類通鑑四卷<span class="jiazhu">兩江總督採進本</span>
</h2></div>
<p class="em2">
	不著撰人名氏明弘治中河間知府施槃刋於郡齋亦不云誰作其書分類猥雑標題弇陋蓋即通鑑總類之節本又沈樞之重儓矣
</p>
<div class="section" id="title-15"><h2>
	讀書漫筆十八卷<span class="jiazhu">兩淮馬裕家藏本</span>
</h2></div>
<p class="em2">
	明方瀾撰瀾莆田人正德丁丑進士官禮部郎中是書上自漢書下迄唐書隨筆採摘其字句兼及訓詁亦時論斷其是非發明殊尠
</p>
<div class="section" id="title-16"><h2>
	諸史品節三十九卷<span class="jiazhu">兩江總督採進本</span>
</h2></div>
<p class="em2">
	明陳深編深有周禮訓雋已著錄是書所采自國語以及後漢書皆隨意雜鈔漫無體例
</p>
<div class="section" id="title-17"><h2>
	史纂左編一百二十四卷<span class="jiazhu">安徽廵撫採進本</span>
</h2></div>
<p class="em2">
	明唐順之撰順之有廣右戰功錄已著錄是書以歷代正史所載君臣事蹟纂集成編别立義例分君相名臣謀臣后公主戚儲宗宦幸姦簒亂莽鎮夷儒隱逸獨行烈婦方技釋道凡二十四門其意欲取千古興衰治亂之大者切著其所以然故其體與他史稍異然其間詳畧去取實有不可解者如君紀祇列漢唐宋三朝偏安者皆不得與而隗囂公孫述李筠李重進諸人乃反附入於歷代宦官酷吏叙之極詳固將以垂鑑戒而唐之楊復恭來俊臣周興等尤爲元惡巨憝乃反見遺又以房琯爲中興之相高駢爲平亂之將褒貶旣巳失平以赫舍哩<span class="jiazhu">案原作紇石烈今改正</span>爲人名姓氏幾於莫辨其他妄爲升降顛倒乖錯之處不可勝言殆與李贄之藏書狂誕相等乃贄書猶多相詬病而是編獨未有糾其失者殆震於順之之名不敢輕議歟
</p>
<div class="section" id="title-18"><h2>
	史記鈔六十五卷<span class="jiazhu">兩江總督採進本</span>
</h2></div>
<p class="em2">
	明茅坤編坤有徐海本末已著錄是編刪削史記之文亦略施評點然坤雖好講古文恐未必能刋正司馬遷也
</p>
<div class="section" id="title-19"><h2>
	史要編十卷<span class="jiazhu">浙江范懋柱家天一閣藏本</span>
</h2></div>
<p class="em2">
	明梁夢龍編夢龍字乾吉真定人嘉靖癸五進士官至吏部尚書諡貞敏事迹具明史本傳其書雜採諸史之文爲正史三卷編年三卷雜史三卷史評一卷自序謂學者罕睹全史是編上下數千載盛衰得失之跡大凡具在蓋爲鄕塾無書者設也
</p>
<div class="section" id="title-20"><h2>
	左國腴詞八卷<span class="jiazhu">内府藏本</span>
</h2></div>
<p class="em2">
	明凌廸知撰廸知字穉哲烏程人嘉靖丙辰進士官至兵部員外郎是編採左傳國語字句分類編輯凡左傳五卷爲類四十國語三卷爲類四十有三所摘皆僅存一二語旣不具其始末又不標爲何人之言且注與正文混淆不辨非惟不足以資考證併不可以供撏撦與所撰太史華句兩漢雋言文選錦字諸書體例皆仿林越漢雋而冗雜破碎又出漢雋之下如以從欲鮮濟一語列之澗溪類中蓋誤以爲濟川之濟也是尚足與論乎
</p>
<div class="section" id="title-21"><h2>
	太史華句八卷<span class="jiazhu">浙江汪啟淑家藏本</span>
</h2></div>
<p class="em2">
	明凌廸知編是編成於萬曆丁丑明史藝文志著錄卷數與此本相同皆摘史記字句以類編次司馬遷史家巨擘其文豈可以句摘句又豈可以華目蓋王李割剥秦漢之風至明季而未殄故書肆尚鐫此等書以投時好耳
</p>
<div class="section" id="title-22"><h2>
	兩漢雋言十六卷<span class="jiazhu">内府藏本</span>
</h2></div>
<p class="em2">
	明凌廸知編宋林越作漢雋所采止於西漢廸知因仿越體例輯後漢故實與越書合爲一編改題今名自第一卷至十卷皆林氏之舊題曰前集十一卷至十六卷廸知所續者題曰後集采摭亦備然不自爲一書而補葺舊本剏立新名是則明人之結習矣
</p>
<div class="section" id="title-23"><h2>
	四史鴻裁四十卷<span class="jiazhu">通行本</span>
</h2></div>
<p class="em2">
	明穆文熙編文熙有七雄策纂已著錄是編選錄左傳十二卷國語八卷戰國策八卷史記十二卷皆略注字義無所發明批點尤爲弇陋其括此四書曰四史亦杜撰無稽也
</p>
<div class="section" id="title-24"><h2>
	全史論贊八十卷<span class="jiazhu">江蘇廵撫採進本</span>
</h2></div>
<p class="em2">
	明項篤壽編篤壽有小司馬奏草已著錄是書以諸史浩繁難於尋究特撮其論贊以備觀覽凡史記七卷漢書六卷後漢書五卷三國志三卷晋書四卷宋書南齊書各三卷梁書二卷陳書魏書各三卷北齊書後周書南史各二卷北史三卷隋書二卷唐書七卷五代史五卷宋史六卷遼史金史元史各四卷然讀史必先知其事之始末而後可斷其人之是非今篤壽惟存其論使稱善者不知其所以善稱惡者不知其所以惡仍於讀史者無益也
</p>
<p class="margin2">
	案此書皆取論贊宜入史評然皆摘錄於諸史非所自評也故仍入之史鈔類焉
</p>
<div class="section" id="title-25"><h2>
	宋史纂要二十卷<span class="jiazhu">江蘇廵撫採進本</span>
</h2></div>
<p class="em2">
	明王思義撰思義字允明松江人宋史極爲煩冗是書僅刪存二十卷可謂約矣然班范皆號謹嚴而兩漢書卷帙猶富宋之歷年幾於匹漢而縮爲寥寥數卷謂事増文省殆必不然至以遼金史附宋之後等諸晉書之載劉石尤南北史臣互相詬厲之見非公論也
</p>
<div class="section" id="title-26"><h2>
	古今彝語十二卷<span class="jiazhu">浙江廵撫採進本</span>
</h2></div>
<p class="em2">
	明汪應蛟撰應蛟字潛夫婺源人萬曆甲戌進士官至戶部尚書諡淸簡事迹具明史本傳是書雜錄史文上起唐虞下迄於元去取漫無義例特興之所至而已
</p>
<div class="section" id="title-27"><h2>
	史書纂畧二百二十卷<span class="jiazhu">浙江廵撫採進本</span>
</h2></div>
<p class="em2">
	明馬維銘撰維銘字新甫平湖人萬曆庚辰進士官至兵部職方司主事是書取二十一史本紀列傳各撮取大畧彚成一編蓋亦通史之例然去取失宜踈畧太甚非博非約殆兩無所居
</p>
<div class="section" id="title-28"><h2>
	史裁二十六卷<span class="jiazhu">江蘇廵撫採進本</span>
</h2></div>
<p class="em2">
	明吳士奇撰士奇字無奇歙縣人萬曆壬辰進士官至太常寺卿是書節錄史文始自春秋迄於宋元雜采舊論亦間以己意斷之旣非編年又非紀傳惟隨意抄撮而已
</p>
<div class="section" id="title-29"><h2>
	史觹十七卷<span class="jiazhu">浙江巡撫採進本</span>
</h2></div>
<p class="em2">
	明謝肇淛撰肇淛字在杭福建長樂人萬曆壬辰進士官至廣西右布政使明史文苑傳附見鄭善夫傳中是書摘十七史中隱僻字句標列成編凡一史爲一卷謂之觹者自序以爲解結之義人之有疑甚於結故求其解而筆之也然於史漢三國諸書原有舊注者所載尚爲明晰於晉書以下原本無註者亦僅錄舊文絶無考證仍不足以釋學者之疑則所云求其解者亦徒虚語矣
</p>
<div class="section" id="title-30"><h2>
	讀史快編四十四卷<span class="jiazhu">内府藏本</span>
</h2></div>
<p class="em2">
	明趙維寰撰維寰字無聲平湖人萬曆庚子舉人是書於諸史之中摘錄其新異之事始於史記迄新唐書割裂翦裁漫無義例
</p>
<div class="section" id="title-31"><h2>
	史臠二十五卷<span class="jiazhu">兩江總督採進本</span>
</h2></div>
<p class="em2">
	明余文龍編文龍字起潛古田人萬曆辛耳進士官南京工部主事其書雜錄舊史餖飣殊甚與讀史快編正同但快編止於唐此則抄至金元耳
</p>
<div class="section" id="title-32"><h2>
	南北史抄<span class="jiazhu">無卷數　兩江總督採進本</span>
</h2></div>
<p class="em2">
	明周詩雅撰詩雅字延吹武進人萬曆己未進士是編摘錄南北史新奇纎佻之事以爲談助然不及後來沈名蓀朱昆田書之有條理
</p>
<div class="section" id="title-33"><h2>
	二十一史論贊輯要三十六卷<span class="jiazhu">浙江廵撫採進本</span>
</h2></div>
<p class="em2">
	明彭以明編以明廬陵人萬曆中諸生是編采錄諸史論贊以課其子抄撮之學非讀史之正法也
</p>
<div class="section" id="title-34"><h2>
	史品赤函四卷<span class="jiazhu">浙江廵撫採進本</span>
</h2></div>
<p class="em2">
	明陳仁錫編仁錫有繫詞十篇書已著錄是編所錄上起古初下迄於晉書或採其文或節錄一二事茫無義例尤時時叅以僞撰如雲長遇害不屈一篇不知其從何來而劉聰辱懷愍一篇稱聰爲漢昭烈玄孫云出續三國志亦未見有是書也
</p>
<div class="section" id="title-35"><h2>
	讀史集四卷<span class="jiazhu">江蘇周厚堉家藏本</span>
</h2></div>
<p class="em2">
	明楊以任撰以任字維節端金人崇禎辛未進士官國子監博士是編摘諸史中事蹟之可快可恨及有膽有識者分爲快恨膽識四集毎條下畧綴評語詞多佻纎頗近竟陵一派
</p>
<div class="section" id="title-36"><h2>
	宋史存二卷<span class="jiazhu">浙江鮑士恭家藏本</span>
</h2></div>
<p class="em2">
	明文德翼撰德翼字用昭德化人崇禎甲戌進士官嘉興府推官是編採掇宋史列傳而刪潤其文始於宗澤終於文天祥蓋福王時所作故獨寓意於紹興以後云
</p>
<div class="section" id="title-37"><h2>
	讀史漢翹二卷<span class="jiazhu">浙江吳玉墀家藏本</span>
</h2></div>
<p class="em2">
	明施端教編端教字匪莪泗州人是書取史漢中字句新異者編錄成帙蓋仿林越漢雋洪邁史記法語例然卷帙無多分類繁瑣殊無益於考証
</p>
<div class="section" id="title-38"><h2>
	二十一史論贊三十六卷<span class="jiazhu">浙江廵撫採進本</span>
</h2></div>
<p class="em2">
	明沈國元編國元字飛仲吳縣人是書摘錄二十一史論贊加以圈點評識全如批選時文之式以爲評史則記傳所載非論贊所能該事無始末何由信其是非以爲論文則晉書以下八史以及宋遼金元四史豈可以爲文式哉真兩無取也
</p>
<div class="section" id="title-39"><h2>
	三國史瑜八卷<span class="jiazhu">浙江廵撫採進本</span>
</h2></div>
<p class="em2">
	明張毓睿撰毓睿字聖初錢塘人是書成於崇禎癸未取陳壽三國志中擇其事蹟較著者條分件繫綴以評語自漢獻帝初平元年迄建安二十五年分國未定仍稱季漢自魏黄初元年迄咸熙元年三國並建則稱三國凡晉書中事屬魏朝者亦採入以補其闕旣非紀傳又非編年了無倫緒又於曹操旣改稱名而編年又以爲魏主體例亦自相矛盾評語多取鍾惺之說其所宗尚可知也
</p>
<div class="section" id="title-40"><h2>
	史書十卷<span class="jiazhu">浙江廵撫採進本</span>
</h2></div>
<p class="em2">
	明姚允明撰允明字汝服休寜人是書自三皇以訖元代摭採史文節縮成編前有張溥吳應箕二序蓋亦依附復社者故書止十卷而卷首列參閲姓氏至二百八十三人其聲氣標榜可以槩見應箕序至謂其撰言簡奥近尚書是何言歟
</p>
<div class="section" id="title-41"><h2>
	廿一史識餘三十七卷<span class="jiazhu">浙江汪啟淑家藏本</span>
</h2></div>
<p class="em2">
	明張墉撰墉字石宗錢塘人是編一名竹香齋類書摘錄二十一史佳事儁語分類排纂共五十七門末又附補遺一門略仿世說之體而毎條下皆注原史之名其發凡譏何氏語林濫及稗官然世說新語古來本列小說家實稗官之流而責其濫及稗官是猶責弓人不當爲弓矢人不當爲矢也且所重乎正史者在於叙興亡明勸戒核典章耳去其大端而責其瑣事其去稗官亦僅矣
</p>
<div class="section" id="title-42"><h2>
	史異編十七卷<span class="jiazhu">兩江總督採進本</span>
</h2></div>
<p class="em2">
	明俞文龍撰文龍晉江人其書以諸史所載災祥神怪彚爲一編旣非占騐之書又無與學問之事徒見其好怪而已
</p>
<div class="section" id="title-43"><h2>
	讀史蒙拾一卷<span class="jiazhu">副都御史黄登賢家藏本</span>
</h2></div>
<p class="em2">
	國朝王士祿編士祿字子底號西樵新城人順治壬辰進士官至吏部考功司員外郎是書取諸史新頴之語標數字爲題而錄其本文於後亦洪邁經史法語之類然書止一卷聊以寓意而已實未竟其事曰蒙拾者取劉勰文心雕龍辨騷篇童蒙者拾其香草句也
</p>
<div class="section" id="title-44"><h2>
	史緯三百三十卷<span class="jiazhu">内府藏本</span>
</h2></div>
<p class="em2">
	國朝陳允鍚撰允鍚字亹齋晉江人順治己未以薦舉授平湖縣知縣是書蓋仿吕祖謙十七史詳節之意然祖謙但擷取菁華以便省覽允錫則多所改竄於其間有合併重複者如周秦以前入史記而漢高祖以至武帝則割入漢書宋齊梁陳魏齊周隋八史則與南北二史叅考歸一其餘表志紀傳互見者亦悉從汰除之類是也有刪削繁冗者如宋史宗室世系但系族譜元史刑法志全抄律文及但叙官閥無闗褒貶之列傳是也有更易舊第者如退魏於蜀後削二牧於昭烈之前移吕布二袁劉表於東漢之類是也有竄改舊名者如項羽吕后武后不稱本紀宋留從効陳洪進不稱世家之類是也其他如新唐書則點正其文句元史食貨志則連屬其篇次者爲數尤多卷帙浩繁用力可謂勤至然其中繁簡失度分合無義者亦尚不少蓋綱羅百代其事本難梁武帝作通史六百卷劉知幾深以爲譏司馬光進通鑑表亦稱其中牴牾不能自保允錫此書積畢生之力爲之而卒之不協於體要固其所矣
</p>
<div class="section" id="title-45"><h2>
	兩晉南北集珍六卷<span class="jiazhu">浙江廵撫採進本</span>
</h2></div>
<p class="em2">
	國朝陳維崧撰維崧字其年宜興人康熙己未召試博學鴻詞授翰林院檢討以四六擅名此書採南北朝故實各加標目蓋即以備駢體採掇之用前有自亭作於康熙丙辰乃未舉制科之前四年也
</p>
<p class="em2">
	右史鈔類四十部一千六百十九卷<span class="jiazhu">内一部無卷數</span>皆附存目
</p> 



</div></body></html>