<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷四十·經部四十（小學類一）</title></head><body><div id="text">

<p>
<strong>欽定四庫全書總目卷四十</strong>
</p>
<div class="section" id="title-0"><h1>
	經部四十
</h1><hr/></div>
<div class="section" id="title-1"><h2>
	小學類一
</h2></div>
<p class="em2">
	古小學所敎不過六書之類故漢志以弟子職附孝經而史籀等十家四十五篇列爲小學隋志增以金石刻文唐志增以書法書品已非初旨自朱子作小學以配大學趙希弁讀書附志遂以弟子職之類併入小學又以蒙求之類相叅並列而小學益多岐矣考訂源流惟漢志根據經義要爲近古今以論幼儀者別入儒家以論筆法者别入雜藝以蒙求之屬隸故事以便記誦者别入類書惟以爾雅以下編爲訓詁說文以下編爲字書廣韻以下編爲韻書庶體例謹嚴不失古義其有兼舉兩家者則各以所重爲主<span class="jiazhu">如李燾說文五音韻譜實字書袁子讓字學元元實論等韻之類</span>悉條其得失具於本篇
</p>
<div class="section" id="title-2"><h2>
	爾雅註疏十卷<span class="jiazhu">内府藏本</span>
</h2></div>
<p class="em2">
	晉郭璞註宋邢昺疏璞字景純河東聞喜人官至宏農太守事迹具晉書本傳昺有孝經疏已著錄案大戴禮孔子三朝記稱孔子敎魯哀公學爾雅則爾雅之來遠矣然不云爾雅爲誰作據張揖進廣雅表稱周公著爾雅一篇<span class="jiazhu">案經典釋文以揖所稱一篇爲釋詁</span>今俗所傳三篇<span class="jiazhu">案漢志爾雅三卷此三篇謂三卷也</span>或言仲尼所增或言子夏所益或言叔孫通所補或言沛郡梁文所考皆解家所說疑莫能明也於作書之人亦無確指其餘諸家所說小異大同今參互而考之郭璞爾雅註序稱豹鼠旣辨其業亦顯邢昺疏以爲漢武帝時終軍事七錄載犍爲文學爾雅註三卷<span class="jiazhu">案七錄久佚此據隋志所稱梁有某書亡知爲七錄所載</span>陸德明經典釋文以爲漢武帝時人則其書在武帝以前曹粹中放齋詩說曰<span class="jiazhu">按此書今未見傳本此據永樂大典所引</span>爾雅毛公以前其文猶畧至鄭康成時則加詳如學有緝熙于光明毛公云光廣也康成則以爲學於有光明者而爾雅曰緝熙光明也又齊子豈弟康成以爲猶發夕也而爾雅曰豈弟發也薄言觀者毛公無訓振古如兹毛公云振自也康成則以觀爲多以振爲古其說皆本於爾雅使爾雅成書在毛公之前顧得爲異哉則其書在毛亨以後<span class="jiazhu">案詩傳乃毛亨作非毛萇作語詳詩正義條下</span>大抵小學家綴緝舊文遞相增益周公孔子皆依託之詞觀釋地有鶼鶼釋鳥又有鶼鶼同文複出知非纂自一手也其書歐陽修詩本義以爲學詩者纂集博士解詁高承事物紀原亦以爲大抵解詁詩人之旨然釋詩者不及十之一非專爲詩作揚雄方言以爲孔子門徒解釋六藝王充論衡亦以爲五經之訓故然釋五經者不及十之三四更非專爲五經作今觀其文大抵採諸書訓詁名物之同異以廣見聞實自爲一書不附經義如釋天云暴雨謂之涷釋草云卷施草拔心不死此取楚詞之文也釋天云扶搖謂之猋釋蟲云蒺藜蝍蛆此取莊子之文也釋詁云嫁往也釋水云瀵大岀尾下此取列子之文也釋地云西至西王母釋獸云小領盗驪此取穆天子傳之文也釋地云東方有比目魚焉不比不行其名謂之鰈南方有比翼鳥焉不比不飛其名謂之鶼此取管子之文也又云卭卭岠虛負而走其名謂之蟨此取吕氏春秋之文也又云北方有比肩民焉迭食而迭望釋地云河出崑崙墟此取山海經之文也釋言云天帝皇王后辟公侯又云洪廓宏溥介純夏幠釋天云春爲靑陽至謂之醴泉此尸子之文也釋鳥曰爰居雜縣此取國語之文也如是之類不可殫數蓋亦方言急就之流特說經之家多資以証古義故從其所重列之經部耳璞時去漢未遠如遂幠大東稱詩釗我周王稱逸書所見尚多古本故所註多可據後人雖迭爲補正然宏綱大旨終不出其範圍昺疏亦多能引證如尸子廣澤篇仁意篇皆非今人所及暏其犍爲文學樊光李巡之註見於陸氏釋文者雖多所遺漏然疏家之體惟明本註註所未及不復旁搜此亦唐以來之通弊不能獨責於昺惟旣列註文而疏中時複述其文但曰郭註云云不異一字亦更不别下一語殆不可解豈其初疏與註别行歟今未見原刻不可復考矣
</p>
<div class="section" id="title-3"><h2>
	爾雅注三卷<span class="jiazhu">兩淮鹽政採進本</span>
</h2></div>
<p class="em2">
	宋鄭樵撰樵字漁仲莆田人居夾漈山中因以爲號又自稱西溪逸民紹興間以薦召對授右迪功郎兵部架閣尋改監潭州南嶽廟給札歸鈔所撰通志書成入爲樞密院編修事蹟具宋史儒林傳南宋諸儒大抵崇義理而疎考證故樵以博洽傲睨一時遂至肆作聰明詆諆毛鄭其詩辨妄一書開數百年杜撰說經之捷徑爲通儒之所深非惟作是書乃通其所可通闕其所不可通文似簡畧而絶無穿鑿附會之失於說爾雅家爲善本中間駁正舊文如後序中所列饘餬訊言襺袍衮黼四條峩峩丁丁嚶嚶三條註中所列釋詁台朕陽之予爲我賚畀卜之予爲與一條閱閱噰噰當入釋訓一條釋親據左傳辨正娣姒一條釋天謂景風句上脫文一條星名脫實沈鶉首鶉尾三次一條釋水天子造舟一條釋魚鯉鱣一條釋蟲食根蟊一條蝮虺首大如臂一條皆極精確惟魚謂之丁一條務牽引假借以就其六書畧之說又堅執作爾雅者江南人凡郭璞所云蜀語河中語者悉駁辨之是則偏僻之過習氣猶未盡除又汪師韓集有書此書後一篇駁其誤改郭註者以劉劉𣏾爲安石榴以齧雕蓬爲其米雕胡二條補郭註而未確者孟勉也以爲孟即暋於代也以爲更詞二條仍郭註之悞未改者訓郵過也爲道路所經過不知郵古字同尤訓比目魚爲王餘不知吳都賦雙則比目片則王餘二條亦頗中其失至於議其釋言篇内經文脫弇同也三字釋水篇内經文脫水之由膝以下爲揭至爲厲十八字釋草篇内經文脫葦醜艻三字釋魚篇内經文脫蛭蟣二字釋鳥篇内脫倉庚黧黃也五字皆當爲毛氏刊本之悞併以詆樵則過矣
</p>
<div class="section" id="title-4"><h2>
	方言十三卷<span class="jiazhu">永樂大典本</span>
</h2></div>
<p class="em2">
	舊本題漢揚雄撰晉郭璞註考晉書郭璞傳有註方言之文而漢書揚雄傳備列所著之書不及方言一字藝文志亦惟小學有雄訓纂一篇儒家有雄所序三十八篇注云太玄十九法言十三樂四箴二雜賦有雄賦十二篇皆無方言東漢一百九十年中亦無稱雄作方言者至漢末應劭風俗通義序始稱周秦常以歲八月遣輶軒之使求異代方言還奏籍之藏於秘室及嬴氏之亡遺棄脫漏無見之者蜀人嚴君平有千餘言林閭翁孺才有梗槪之法揚雄好之天下孝亷衞卒交會周章質問以次注續二十七年爾乃治正凡九千字又劭注漢書亦引揚雄方言一條是稱雄作方言實自劭始魏晉以後諸儒轉相沿述皆無異詞惟宋洪邁容齋隨筆始考證漢書斷非揚雄作然邁所摘劉歆與雄往返書中旣稱在成帝時不應稱孝成皇帝一條又東漢明帝始諱莊不應西漢之末即稱莊遵爲嚴君平一條則未深中其要領考書首成帝時云云乃後人題下標注之文傳寫舛訛致與書連爲一實非歆之本詞文義尚犁然可辨書中載楊莊之名不作嚴字實未嘗預爲明帝諱其巖君平字或後人傳寫追改亦未可知皆不足斷是書之僞惟後漢許愼說文解字多引雄說而其文皆不見於方言又愼所注字義與今方言相同者不一而足而皆不標揚雄方言字知當愼之時此書尚不名方言亦尚不以方言爲雄作故馬鄭諸儒未嘗稱述至東漢之末應劭始有是說魏孫炎註爾雅莫貈螳螂蛑字晉杜預註左傳授師孑焉句始遞相徴引沿及東晉郭璞遂註其書後儒稱揚雄方言蓋由於是然劭序稱方言九千字而今本内一萬一千九百餘字則字數較原本幾溢三千雄與劉歆往返書皆稱方言十五卷郭璞序亦稱三五之篇而隋志唐志乃並載揚雄方言十三卷與今本同則卷數較原本缺其二均爲牴牾不合考雄答歆書稱語言或交錯相反方復論思詳悉集之如可寛假延期必不敢有愛云云疑雄本有此未成之書歆借觀而未得故七略不載漢志亦不著錄後或侯芭之流收其殘稿私相傳述閱時旣久不免於輾轉附益如徐鉉之増說文故字多於前厥後傳其學者以漢志無方言之名恐滋疑竇而小學家有别字十三篇不著撰人名氏可以假借影附證其實出於雄遂併爲一十三卷以就其數故卷減於昔歟反覆推求其眞僞皆無顯據姑從舊本仍題雄名亦疑以傳疑之義也雄及劉歆二書據李善文選注引懸諸日月不刊之書句已稱方言則自隋唐以來原附卷末今亦仍之其書世有刊本然文字古奥訓義深隠校讐者猝不易詳故斷爛訛脫幾不可讀錢曾讀書敏求記嘗據宋槧駁正其誤然曾家宋槧今亦不傳惟永樂大典所收猶爲完善檢其中秦有㯃娥之臺一條與錢曾所舉相符知即從宋本錄入今取與近本相校始知明人妄行改竄顚倒錯落全失其初不止錢曾所舉之一處是書雖存而實亡不可不亟爲釐正謹參互考訂凡改正二百八十一字刪衍文十七字補脫文二十七字神明煥然頓還舊觀併逐條援引諸書一一疏通證明具列案語庶小學訓詁之傳尚可以具見崖略併以糾坊刻之謬俾無迷悞後來舊本題曰輶軒使者絶代語釋别國方言其文冗贅故諸家援引及史志著錄皆省文謂之方言舊唐書經籍志則謂之别國方言實即一書又容齋隨筆稱此書爲輶軒使者絶域語釋别國方言以代爲域其文獨異然諸本並作絶代書中所載亦無絶域重譯之語洪邁所云蓋偶然誤記今不取其說焉
</p>
<div class="section" id="title-5"><h2>
	釋名八卷<span class="jiazhu">内府藏本</span>
</h2></div>
<p class="em2">
	漢劉熙撰熙字成國北海人其書二十篇以同聲相諧推論稱名辨物之意中間頗傷於穿鑿然可因以考見古音又去古未遠所釋器物亦可因以推求古人制度之遺如楚辭九歌薛荔拍兮蕙綢王逸註云拍搏辟也搏辟二字今莫知爲何物觀是書釋牀帳篇乃知以席搏著壁上謂之搏辟孔頴達禮記正義以深衣十二幅皆交裁謂之衽是書釋衣服篇云衽襜也在旁襜襜然也則與玉藻言衽當旁者可以互證釋兵篇云刀室曰削室口之飾曰琫下末之飾曰琕又足証毛詩詁訓傳之訛其有資考證不一而足吳韋昭嘗作辨釋名一卷糾熙之誤其書不傳然如經典釋文引其一條曰釋名云古者車音如居所以居人也今曰車音尺遮反舍也<span class="jiazhu">案釋名本作古者曰車聲如居言行所以居人也今曰車車舍也行者所處若居舍也此蓋陸德明約舉其文又取文義顯明増入音尺遮反四字耳</span>韋昭云車古皆因尺奢反後漢以來始有居音案何彼穠矣之詩以車韻華桃夭之詩以華韻家家古音姑華古音敷則車古音居更無疑義熙所說者不訛昭之所辨亦未必盡中其失也别本或題曰逸雅蓋明郎奎金取是書與爾雅小爾雅廣雅埤雅合刻名曰五雅以四書皆有雅名遂改題逸雅以從類非其本目今不從之又後漢書劉珍傳稱珍撰釋名五十篇以辨萬物之稱號其書名相同姓又相同鄭明選作秕言頗以爲疑然歷代相傳無引劉珍釋名者則珍書久佚不得以此書當之也明選又稱此書爲二十七篇與今本不合明選萬曆中人不應别見古本殆一時失記悞以二十爲二十七歟
</p>
<div class="section" id="title-6"><h2>
	廣雅十卷<span class="jiazhu">内府藏本</span>
</h2></div>
<p class="em2">
	魏張揖撰揖字稚讓淸河人太和中官博士其名或從木作楫然證以稚讓之字則爲揖讓之揖審矣後魏江式論書表曰魏初博士淸河張揖著埤倉廣雅古今字詁究諸埤廣増長事類抑亦於文爲益者也然其字詁方之許篇或得或失矣是式謂埤倉廣雅勝於字詁今埤倉字詁皆久佚惟廣雅存其書因爾雅舊目博採漢儒箋註及三倉說文諸書以増廣之於揚雄方言亦備載無遺隋秘書學士曹憲爲之音釋避煬帝諱改名博雅故至今二名並稱實一書也前有揖進表稱凡萬八千一百五十文分爲上中下隋書經籍志亦作三卷與表所言合然註曰梁有四卷唐志亦作四卷館閣書目又云今逸但存音三卷憲所註本隋志作四卷唐志則作十卷卷數各參錯不同蓋揖書本三卷七錄作四卷者由後來傳寫析其篇目憲註四卷即因梁代之本後因文句稍繁析爲十卷又嫌十卷煩碎復併爲三卷觀諸家所引廣雅之文皆具在今本無所佚脫知卷數異而書不異矣然則館閣書目所謂逸者乃逸其無註之本所謂存音三卷者即憲所註之本揖原文實附註以存未嘗逸亦未嘗缺惟今本仍爲十卷則又後人析之以合唐志耳考唐玄度九經字樣序稱音字改反爲切實始於唐開成間憲雖自隋入唐至貞觀時尚在然遠在開成以前今本仍往往云某字某切頗爲疑竇殆傳刻臆改又非憲本之舊歟
</p>
<div class="section" id="title-7"><h2>
	匡謬正俗八卷<span class="jiazhu">安徽巡撫採進本</span>
</h2></div>
<p class="em2">
	唐顔師古撰師古名籀以字行雍州萬年人歷官秘書監事迹具唐書本傳是書永徽二年其子符璽郎揚庭表上於朝高宗勅錄本付秘閣卷首載揚庭表稱藁草纔半部帙未終蓋猶未竟之本又稱謹遵先範分爲八卷勒成一部則今本乃揚庭所編宋人諸家書目多作刊謬正俗或作糾謬正俗蓋避太祖之諱錢曾讀書敏求記作列謬正俗則刻本偶誤也前四卷凡五十五條皆論諸經訓詁音釋後四卷凡一百二十七條皆論諸書字義字音及俗語相承之異攷據極爲精密惟拘於習俗不能知音有古今其註漢書動以合聲爲言遂與沈重之音毛詩同開後來叶音之說故此書謂葬音臧誼議音義反音扶萬反歌音古賀反彝音上聲怒有上去二聲壽有授受二音懸有元炫二音迥音戶鎣反皆誤以今韻讀古音謂穰音而成反上音盛又音市郢反先音西逢音如字不讀龎皆誤以古音讀今韻均未免千慮之一失然古人攷辨小學之書今皆失傳自顔之推家訓音證篇外實莫古於是書其邱區禹字之論韓愈諱辨即引之知唐人巳絶重之矣戒山堂讀史漫筆解都鄙二字詫爲獨解不知爲此書所已駁毛奇齡引書序俘厥寳玉解春秋衛俘詫爲特見不知爲此書所已引洵後人證据終不及古人有根柢也鄭樵通志校讐略曰刊謬正俗乃雜記經史爲第一卷起論語而崇文總目以爲論語類知崇文所釋只看帙前數行率意以釋之耳今檢崇文總目樵說信然當時館閣諸人不應荒謬至此檢是類所列以論語三種家語一種居前次爲白虎通次爲五經鉤沉次即此書次爲六說次爲經史釋題次爲授經圖次爲九經餘義次爲演聖通論皆統解羣經之文蓋當時仿隋志之例以五經總義附之論語類中雖不甚允要不可謂之無據樵不考舊文而務爲苛論遽以只看數行詆之失其旨矣
</p>
<div class="section" id="title-8"><h2>
	羣經音辨七卷<span class="jiazhu">通行本</span>
</h2></div>
<p class="em2">
	宋賈昌朝撰昌朝字子明獲鹿人天禧初賜同進士出身慶曆中同中書門下平章事英宗初加左僕射封魏國公諡文元事迹具宋史本傳此書其侍講天章閣時所上凡羣經之中一字異訓音從而異者彚集爲四門卷一至卷五曰辨字同音異仿唐張守節史記正義發字例依許愼說文解字部目次之卷六曰辨字音淸濁曰辨彼此異音曰辨字音疑混皆即經典釋文序錄所舉分立名目卷七附辨字訓得失一門所辨論者僅九字書中沿襲舊文不免謬誤者如卷一言部謙慊也下云鄭康成說謙以慊慊厭也厭爲閉藏貎據禮記註曰謙讀爲慊慊厭也此解正文自謙注又曰厭讀爲黶閉藏貎也此乃解正文厭然與上注厭足之厭絶不相蒙昌朝混而一之殊爲失考又卷二兀部典堅刃貌也據考工記輈欲頎典注曰頎典堅刃貌以頎典爲形容之辭不得單舉一典字卷三巾部幓頭括髮也幓木幧字之訛據儀禮注一以解婦人之髽以麻中之曰以麻者如著幓頭焉一以解括髮以麻免而以布巾之日此用麻布爲之狀如今著幓頭矣是括髮免髽皆如著幓頭幓頭自是吉服揚雄方言帕頭自河以北趙魏之間曰幧頭劉熙釋名作綃頭又有䰎帶䰂帶等名豈可以括髮釋之是皆疎於考証之故然釋文散見各經頗難檢核昌朝會集其音義絲牽繩貫同異粲然俾學者易於尋省不爲無益小學家至今不廢亦有以也自序云編成七卷凡五門紹興中王觀國後序亦云凡五門七卷惟宋史藝文志作三卷此本爲康熙中蘇州張士俊從宋槧翻雕實爲七卷則宋志所載爲字畫之誤明矣
</p>
<div class="section" id="title-9"><h2>
	埤雅二十卷<span class="jiazhu">浙江巡撫採進本</span>
</h2></div>
<p class="em2">
	宋陸佃撰佃字農師越州山陰人少從學於王安石熙寧三年擢進士甲科授蔡州推官選爲鄆州教授召補國子監直講歷轉至左丞未幾罷爲中大夫出知亳州卒於官事蹟具宋史本傳史稱其精於禮家名數之學所著埤雅禮象春秋後傳之類凡二百四十二卷王應麟玉海又記其修說文解字其子宰作此書序又稱其有詩講義爾雅注今諸書並佚其爾雅新義僅散見永樂大典中文句訛缺亦不能排纂成帙傳於世者惟此書而已凡釋魚二卷釋獸三卷釋鳥四卷釋蟲二卷釋馬一卷釋木二卷釋草四卷釋天二卷刊本釋天之末注後缺字然則併此書亦有佚脫非完本矣宰序稱佃於神宗時召對言及物性因進說魚說木二篇後乃益加筆削初名物生門類後注爾雅畢更修此書易名埤雅言爲爾雅之輔也其說諸物大抵略於形狀而詳於名義尋究偏旁比附形聲務求其得名之所以然又推而通貫諸經曲證旁稽假物理以明其義中多引王安石字說蓋佃以不附安石行新法故後入元祜黨籍其學問淵源則實出安石晁公武讀書志謂其說不專主王氏亦似特立殆未詳檢是編悞以論其人者論其書歟觀其開卷說龍一條至於謂曾公亮得龍之脊王安石得龍之睛是豈不尊安石者耶然其詮釋諸經頗據古義其所援引多今所未見之書其推闡名理亦往往精鑿謂之駁雜則可要不能不謂之博奥也
</p>
<div class="section" id="title-10"><h2>
	爾雅翼三十二卷<span class="jiazhu">浙江巡撫採進本</span>
</h2></div>
<p class="em2">
	宋羅願撰元洪焱祖音釋願字端良號存齋歙縣人以蔭補承務郎乾道二年登進士第通判贛州淳熙中知南劒州事遷知鄂州卒於官事蹟附載宋史羅汝楫傳焱祖字潛夫亦歙縣人天曆中官遂昌縣主簿以休寧縣尹致仕是書卷端有願自序又有王應麟後序方囘跋及焱祖自跋應麟後序稱以咸淳庚午刻此書郡齋而玉海所列爾雅諸本乃不著於錄據方囘跋稱序見鄂州小集世未見其書囘始得副本於其從孫裳蓋其出在玉海後也越五十年爲元延祐庚申郡守朱霽重刻乃屬焱祖爲之音釋而願序及應麟後序隸事稍僻者亦併註焉焱祖跋稱釋草八卷凡一百二十名釋木四卷凡六十名釋鳥五卷凡五十八名釋獸六卷凡七十四名釋蟲四卷凡四十名釋魚五卷凡五十五名今勘驗此本名數皆合惟釋獸七十四名此本内有八十五名與原跋互異豈字畫傳寫有誤歟其書考據精博而體例謹嚴在陸佃埤雅之上應麟後序稱其即物精思體用相涵本末靡遺殆非溢美後陳櫟刪削其書别爲節本謂其好處可以廣人之識見處儘多可恨處牽引失其精當者不少内引三百篇之詩處多不是云云案櫟著作傳於今者尚有書集傳纂疏歷朝通略定宇集三書核所聞見曾不能望願之項背遽糾其失似不自量至願書成於淳熙元年甲午朱子詩集傳作於淳熙四年丁酉在願書後三年而櫟乃執續出新說繩願所引據之古義尤屬拘墟今願書流傳不朽而櫟之節本片字無存則其曲肆詆諆無人肯信而傳之略可見矣
</p>
<div class="section" id="title-11"><h2>
	駢雅七卷<span class="jiazhu">浙江巡撫採進本</span>
</h2></div>
<p class="em2">
	明朱謀㙔撰謀㙔有周易象通已著錄此書皆刺取古書文句典奥者依爾雅體例分章訓釋自釋詁釋訓以至蟲魚鳥獸凡二十篇其說以爲聯二爲一駢異爲同故名曰駢雅謀㙔淹通典籍其一齋書目所載往往爲諸家所未窺故徵引註博頗具條理非鄉塾陋儒捃拾殘剩者可比中間如藻井乃屋上方井刻爲藻文西京賦注引風俗通訓義甚明而謀㙔以爲刻扉之屬改易舊文殊爲未確又謂都御史爲大司憲詹事爲端尹乃流俗之稱亦乏典據至如釋天内之歲陽月名釋地内之五邱四荒太平太蒙丹穴空桐之類皆爾雅所已具更爲複引尤病冗蕪然奇文僻字搜輯良多擷其膏腴於詞章要不爲無補也
</p>
<div class="section" id="title-12"><h2>
	字詁一卷<span class="jiazhu">安徽巡撫採進本</span>
</h2></div>
<p class="em2">
	國朝黃生撰生字扶孟歙縣人前明諸生是編取魏張揖字詁以名其書於六書多所發明每字皆有新義而根據博奥與穿鑿者有殊間有數字未安者如謂靃說文呼郭切飛聲也而諸書用靃靡處又音髓今書地名人姓之類多用霍獨樊噲傳之霍人正義註先累蘇果山寡三反先累反即髓音也韻會諸家紙藥二韻兼收靃而霍則止一音蓋霍從佳其音當爲髓靃本飛鳥聲借爲地名因又借爲人姓後省便作霍旣爲借義所奪其本音本訓遂失而於字之當用霍音髓者反作靃此霍之所以轉爲呼郭切而靃之所以轉爲先累反也據其所說則霍但有先累反之本音靃但有呼郭反之本音矣今考音切之古莫過玉篇廣韻玉篇靃字下註云息委切露也呼郭切飛聲廣韻於四紙靃字下註云靃麻草於十九鐸靃字下註云地名說文飛聲也則是靃本有髓之一讀並不因省借爲霍始音髓也又玉篇霍字下註云呼郭切揮霍廣韻霍字下註云虚郭切揮霍爾雅霍山爲南岳又姓則是霍之一字在玉篇廣韻原止有呼郭反一音並無髓音惟史記正義註有息累反而要不得爲止有息累反一音也况白虎通曰南方霍山者霍之爲言䕶也䕶乃呼郭反之轉音非先累反之轉音然則班固讀霍已爲呼郭反矣豈漢音猶不足據乎生又謂打字始於六朝今考後漢王延壽夢賦曰捎魍魎拂諸渠撞縱目打三顱又易林曰口饑打手則打字不始於六朝明矣此類殊爲失考其他若謂大鼏七个之鼏當從Ｈ諧聲與從冂者不同似蛇之鱓旣借徒何切之鱓又借張演切之鱣而皆轉爲常演切漢書註誤以張連切之鱣爲釋又謂周禮玉人註瓚讀爲𩜾𩛻之𩛻說文饡以羮澆飯釋文膏𩛻作膏鑽故篇海𩛻即鑽字内則釋文酏讀爲𩜾之然反𩛻本又作𩜾並之然反此蓋明酏𩛻當並讀爲𩜾非謂𩛻即𩜾字若以諸延切𩛻何以處玉人註之𩜾𩛻乎又謂干乾字通引後漢書獨行傳云明堂之奠干飯寒水又在晉帖所云淡悶干䧢之前此類則最爲精核其他條似此者不可枚舉蓋生致力漢學而於六書訓詁尤爲專長故不同明人之剿說也
</p>
<div class="section" id="title-13"><h2>
	續方言二卷<span class="jiazhu">浙江巡撫採進本</span>
</h2></div>
<p class="em2">
	國朝杭世駿撰世駿字大宗號堇浦仁和人乾隆丙辰召試博學鴻詞授翰林院編修是書採十三經註疏說文釋名諸書以補揚雄方言之遺前後類次一依爾雅但不明標其目耳蒐羅古義頗有裨於訓詁惟是所引之書往往耳目之前顯然遺漏如玉篇引倉頡篇云楚人呼竈日寤列子黃帝篇註引何承天纂文云吳人乎瞬目爲眴目古今韻會引魏李登聲類云江南曰辣中國日辛爾雅釋草釋文宋庠國語補音引晉呂忱字林云楚人名䔖曰芰鸒秦名雅鳥鯷靑州人呼鮎鯷初學記及太平御覽引纂文云梁州以豕爲𧲂河南謂之彘漁陽以豬爲豝齊徐以小猪爲{犭聚}太平御覽又引纂文云秦以鈷䥈爲銼𨰠爾雅釋草釋文引纂文云妹媦也初學記引服䖍通俗文曰南楚以美色爲娃初學記及山堂考索又引通俗文云晉曰舶埤雅引廣志小學篇云螻蛄會稽謂之䗜蛄北戶錄引張推證俗音云南人謂牛羊血爲䘓𪍴麰内國呼爲糫餅亦呼寒具粰𥹷今江南呼曰饊飰蝘蜓山東謂之𧐒𧐎鰿吳人呼爲鯽魚也凡此諸條皆六朝以前方言正可以續揚雄之著而俱佚之豈舉遠者反畧近歟又如書中引說文秦晉𦗟而不聞聞而不達謂之䏁引史記集解齊人謂之顙汝南淮泗之間日顔諸條本爲揚雄方言所有而複載之亦爲失檢然大致引據典核在近時小學家猶最有根柢者也
</p>
<div class="section" id="title-14"><h2>
	别雅五卷<span class="jiazhu">江蘇巡撫採進本</span>
</h2></div>
<p class="em2">
	國朝吳玉搢撰玉搢字山夫山陽人廩貢生官鳳陽縣訓導是書取字體之假借通用者依韻編之各註所出而爲之辨證於考古深爲有功惟是古人用字有同聲假借有轉音變異有别體重文同聲轉音均宜入之此書至於𨙸酆一作岐豐之類則𨙸乃岐之本字說文明云𨙸一作岐實屬重文偶然别體說文玉篇以後累千盈百何可勝收未免自亂其例又徵引雖博而挂漏亦夥即以開卷東冬二韵覈之若大戴禮一室而有四戶八牕牕即窗楚詞九嘆登逢龍而下隕兮註古本逢作蓬荀子榮辱篇引詩下國駿蒙註今詩作駿龎莊子盜跖篇士皆蓬頭突鬢註蓬本作鏠吳越春秋吳王壽夢傳使公子蓋餘燭傭註左傳傭作庸史記秦始皇本紀秦王爲人蜂準徐廣曰蜂一作隆龜策傳雄渠蠭門註新序有熊渠子漢書古今人表鬼臾區師古註云即鬼容區陳豐師古註云即陳鋒衞靑傳靑至籠城師古註云籠讀爲龍皆目前習見者乃佚而不載則推之儀禮之古文周禮之故書及漢人箋註某讀作某之類一一攷之所漏多矣然就所徵引足以通古籍之異同疏後學之疑滯猶可以攷見漢魏以前聲音文字之槩是固小學之資糧藝林之津筏非俗儒剽竊之書所能仿彿也
</p>
<p class="em2">
	右小學類訓詁之屬一十三部一百二十二卷並文淵閣著錄
</p>
<p class="margin2">
	舊唐書經籍志以詁訓與小學分爲二家然詁訓亦小學也故今仍從漢志列爲小學之子目又爾雅首釋詁釋訓其餘則雜陳名物蓋析其類而分之則蟲魚草木之屬與字義門目各殊統其類而言之則解說名物亦即解釋其字義故訓詁者通名也方言釋名相沿繼作大體無殊至埤雅爾雅翼務求博洽稍泛濫矣要亦訓詁之支流也故亦連類編之埤雅廣要之屬蕪雜巳甚則退之小說家焉
</p> 



</div></body></html>