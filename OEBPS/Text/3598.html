<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百八十三·集部三十六（别集類存目十）</title></head><body><div id="text">

<p>
<strong>欽定四庫全書總目卷一百八十三</strong>
</p>
<div class="section" id="title-0"><h1>
	集部三十六
</h1><hr/></div>
<div class="section" id="title-1"><h2>
	别集類存目十
</h2></div>
<div class="section" id="title-2"><h2>
	耐俗軒詩集三卷<span class="jiazhu">直隸總督採進本</span>
</h2></div>
<p class="em2">
	國朝申頲撰頲字敬立廣平人副榜貢生明太僕寺丞佳允之孫涵光之姪也涵光所著聰山集以杜甫爲宗頲詩則惟作古體無近體古體又皆五言無七言大抵源出阮籍詠懐陳子昻張九齡感遇多托意寓言之作而其運思取徑又出入於黃庭堅蘇軾之間頗爲拔俗然其間或有縱筆一往傷於快縱者或有故以波峭取姿掩抑示意傷於纎佻者或有太涉理語傷於實相者瑕瑜互見尚未能一一超詣也
</p>
<div class="section" id="title-3"><h2>
	一漑堂詩集一卷<span class="jiazhu">江西巡撫採進本</span>
</h2></div>
<p class="em2">
	國朝余光耿撰光耿字介遵婺源人康熙初諸生江南通志作康熙乙酉舉人案光耿之父懋衡爲明萬曆壬辰進士距康熙乙酉凡一百一十四年斷不相及非順治乙酉之訛即別一人同姓名也懋衡與鄒元標馮從吾等講學同罹黨禍光耿承其父教淡泊自守故詩格亦朴實平近不尚藻采其拆貧字口號所云有分宜安分營財本乏才者乃里巷字謎之詞尤不宜入集也
</p>
<div class="section" id="title-4"><h2>
	尋壑外言五卷<span class="jiazhu">浙江巡撫採進本</span>
</h2></div>
<p class="em2">
	國朝李繩遠撰繩遠有姓氏譜己著錄是集詩二卷文三卷其詩格意頗淸文亦謹飭近人集中之有法度者然東於邊幅未能凌踔古人
</p>
<div class="section" id="title-5"><h2>
	陽山詩集十卷<span class="jiazhu">浙江巡撫採進本</span>
</h2></div>
<p class="em2">
	國朝陳炳撰炳字虎文長洲人居陽山裘巷里因以自號是集分靑桂岩稿潤州草風蓬吟楚遊草始間吟寶華山稿蕉雨閒房寓中稿簷鈴集仙人塘上吟竺隖遺稿凡十集大致妥帖而頗乏遒警黃中堅作傳稱其少時有松頂紅裙拖綠上山腰白鳥破靑飛之句由是知名然二語實卑俗非詩家上乘不知當時何以傳誦也
</p>
<div class="section" id="title-6"><h2>
	黃葉邨莊詩集十卷<span class="jiazhu">浙江巡撫採進本</span>
</h2></div>
<p class="em2">
	國朝吳之振撰之振字孟舉石門人以貢生授中書科中書常選宋詩鈔行世故其詩流派亦頗近宋人
</p>
<div class="section" id="title-7"><h2>
	白漊文集四卷<span class="jiazhu">江西巡撫採進本</span>
</h2></div>
<p class="em2">
	國朝沈受宏撰受宏字台臣太倉人所居地名洗白漊故以名集江南通志載受宏白漊集十卷而此本止四卷核其目錄亦無闕佚殆後人汰削之本耶
</p>
<div class="section" id="title-8"><h2>
	璇璣碎錦二卷<span class="jiazhu">安徽巡撫採進本</span>
</h2></div>
<p class="em2">
	國朝萬樹撰樹字紅友宜興人是集皆迴文詩圖上卷三十幅下卷三十幅各以名物寓題組織頗巧然亦弊精神於無用之地矣蘇若蘭事不可無一亦不必有二也
</p>
<div class="section" id="title-9"><h2>
	强恕堂詩集八卷<span class="jiazhu">山東巡撫採進本</span>
</h2></div>
<p class="em2">
	國朝高之騱撰之騱字仲治淄川人侍郞珩之子也詩學西崑香奩之體姿致有餘敖陶孫謂秦少游如時女歩春終傷婉弱於淮海集非確評移評此集則確矣張篤慶序謂詩無定法與年俱進將又有老健於是者亦可謂婉而章也
</p>
<div class="section" id="title-10"><h2>
	芙蓉集十七卷<span class="jiazhu">兩江總督採進本</span>
</h2></div>
<p class="em2">
	國朝宗元鼎撰元鼎字定九號梅岑江都人嘗從王士禎學詩漁洋詩話稱其詩以風調勝酷似才調集又稱其緣情綺靡不減西崑丁卯蓋其所取法者如此前有鄒祗謨序謂其憔悴江濵拄戶高吟年已四十猶在捉鼻時則此集所編皆其少作也凡樂府一卷古體詩三卷律詩四卷徘律二卷絶句二卷詞一卷賦一卷雜文三卷元鼎弟之瑾爲之箋注頗傷冗贅其以詩餘居賦雜文之前亦之瑾編次之失也
</p>
<div class="section" id="title-11"><h2>
	不礙雲山樓稿<span class="jiazhu">無卷數　江蘇周厚堉家藏本</span>
</h2></div>
<p class="em2">
	國朝周綸撰綸字鷹垂華亭人周茂源之子康熙初以貢生官國子監學正受業王士禎之門士禎作居易錄稱爲才士不偶者是也是編詩文以體分詞以小令中調長調分皆不題卷數亦無目錄及序跋似爲刋刻未竟之本
</p>
<div class="section" id="title-12"><h2>
	重知堂詩二卷<span class="jiazhu">兵部侍郞紀昀家藏本</span>
</h2></div>
<p class="em2">
	國朝趙善慶撰善慶字怡齋德州人由貢生授國子監助教官至金華府知府嘗學詩於新城王士禎是集即士禎所點定前有士禎序稱其妙在本色頗爲得實惟序稱論次都爲一卷而此本實二卷又稱善慶將赴官國學而下卷有歸田之作殆後復續刻而序則未追改歟
</p>
<div class="section" id="title-13"><h2>
	寵壽堂詩集三十卷<span class="jiazhu">浙江巡撫採進本</span>
</h2></div>
<p class="em2">
	國朝張競光撰競光字覺菴杭州人其詩每首之後評語襍遝殆於喧客奪主蓋猶明季詩社之餘習也
</p>
<div class="section" id="title-14"><h2>
	雪菴詩存二卷<span class="jiazhu">浙江巡撫採進本</span>
</h2></div>
<p class="em2">
	國朝丁嗣徵撰嗣徵字集虛嘉善人性嗜古喜藏書又頗躭心禪悅故其詩格在宋元之間亦時有淸逸之致嘗自訂其集十卷與巨研同扄笥中爲盜者誤持去購之不獲乃掇拾殘剩重輯此集故命曰詩存云
</p>
<div class="section" id="title-15"><h2>
	天外談四卷<span class="jiazhu">安徽巡撫採進本</span>
</h2></div>
<p class="em2">
	國朝石龎撰龎字天外太湖人詩文皆纎仄佻巧墮入魔趣惟迴文雪賦一首春賦一首爲自古所無之格蓋小有才而未讀書聰明過於學問者也至遊春賦之每句用一部偏旁之字則彌無可取矣
</p>
<div class="section" id="title-16"><h2>
	復園文集六卷<span class="jiazhu">浙江巡撫採進本</span>
</h2></div>
<p class="em2">
	國朝董聞京撰聞京字丹鳴烏程人康熙初官吉安府知府是集皆所作雜文自序謂明理以端其源博學以廣其識尊經以正其歸養氣以覈其實和聲以發其華持論甚高然核其所作不能出公安竟陵門戶也
</p>
<div class="section" id="title-17"><h2>
	章江集五卷<span class="jiazhu">内府藏本</span>
</h2></div>
<p class="em2">
	國朝安世鼎撰世鼎字鑄九鑲紅旗漢軍由保德州知州官至江西巡撫此集乃世鼎自輯厯官奏疏以及文移條告諸篇合爲一編後附以書記序二十一篇皆在江西時所作也
</p>
<div class="section" id="title-18"><h2>
	尺五堂詩刪六卷<span class="jiazhu">浙江巡撫採進本</span>
</h2></div>
<p class="em2">
	國朝嚴我斯撰我斯字存菴歸安人康熙甲辰進士第一官至禮部左侍郞其詩近體最富古體僅十之二三大抵長於華贍之作湯惠休所謂如鏤金錯采亦雕繢滿眼者也
</p>
<div class="section" id="title-19"><h2>
	讀書堂集四十六卷<span class="jiazhu">江蘇巡撫採進本</span>
</h2></div>
<p class="em2">
	國朝趙士麟撰士麟雲南河陽人康熙甲辰進士官至吏部侍郞是集爲士麟所自編凡語錄四卷文十七卷詩二十一卷條約四卷大抵應酬之作冠以序一卷題詞一卷密行細字凡八十二頁裒然自爲一巨冊亦向來刻集者所未有也
</p>
<div class="section" id="title-20"><h2>
	珂雪詩<span class="jiazhu">無卷數　山東巡撫採進本</span>
</h2></div>
<p class="em2">
	國朝曹貞吉撰貞吉字升六號實菴安邱人康熙甲辰進士官至禮部員外郞初王士禎有十子詩畧之刻貞吉與焉因其板分藏各家故往往各以别本單行後其曾孫益厚即士禎所錄附以朝天鴻爪黃山紀遊等集總顔之曰珂雪詩貞吉詩格遒鍊其黃山諸作極爲宋犖所推在京師時和其文姬歸漢圖等長歌極有筆力今檢集中不載又士禎感舊集所選登望海樓吳山晚眺金山諸詩亦皆不見集中則全稿之散失者多矣
</p>
<div class="section" id="title-21"><h2>
	九谷集六卷<span class="jiazhu">兩江總督採進本</span>
</h2></div>
<p class="em2">
	國朝方殿元撰殿元字蒙章九谷其别號也番禺人康熙甲辰進士厯官郯城江寧二縣知縣是集凡樂府二卷諸體詩二卷襍文一卷末卷爲環書上下篇附以四書講語數則其環書下篇多發明易義蓋亦襍家流也
</p>
<div class="section" id="title-22"><h2>
	戒菴詩存一卷<span class="jiazhu">浙江巡撫採進本</span>
</h2></div>
<p class="em2">
	國朝邵遠平撰遠平本名吳遠字戒三仁和人康熙甲辰進士官光祿寺少卿己未召試博學宏詞授翰林院侍讀官至詹事府少詹事此集首行下署曰京邸集自序謂己未再入京五載内所作多典禮紀頌之章酷摹唐音頗見宏贍長洲韓菼序謂其使粤時唱酬甚富別爲集以行於世則此卷乃其全集之一種耳
</p>
<div class="section" id="title-23"><h2>
	雪園詩集六卷<span class="jiazhu">編修鄭際唐家藏本</span>
</h2></div>
<p class="em2">
	國朝梁珪撰珪字至鉉號雪園福建長樂人是集前有其友袁奐序作於康熙甲辰其詩凡分六集一曰靈峯草二曰江南遊草三曰循陔草四曰楚遊草五曰江西遊草六曰恒山遊草惟靈峯循陔二草爲居家奉母時所作餘皆其客遊南北登覽山川之什也
</p>
<div class="section" id="title-24"><h2>
	健松齋集二十四卷續集十卷<span class="jiazhu">浙江巡撫採進本</span>
</h2></div>
<p class="em2">
	國朝方象瑛撰象瑛有封長白山記已著錄是集象瑛所自編凡文十六卷少作及入翰林以後之作悉在焉十七卷以下爲詩集秋琴閣詩一卷刻於康熙己未少作也展臺詩抄二卷展臺燕昭王展禮賢士之臺即金臺而變其名也錦官集二卷康熙癸亥典試四川所作時蜀亂始平補行鄉試故以癸亥行也舊遊詩一卷未仕時遊鄴遊燕遊越遊楚作也萍留草一卷國初浙閩未定時避兵杭州時作也都門懷古詩倦還篇其一卷都門懷古詩作於辛酉官翰林時倦還篇則乞假歸里時作也其編次不以作詩年月爲先後不解其意續集六卷刻於康熙壬辰凡文八卷詩二卷詩題曰所之草皆歸田以後作
</p>
<div class="section" id="title-25"><h2>
	百尺梧桐閣集二十六卷<span class="jiazhu">兩淮馬裕家藏本</span>
</h2></div>
<p class="em2">
	h6國朝汪懋麟撰懋麟字季甪號蛟門江都人康熙丁未進士授秘書院中書舍人官至刑部主事其詩法傳自王士禎而才氣縱橫視士禎又爲别格趙執信談龍錄記嘗見其浯溪中興頌詩起句云楊家姊妹顔妖狐即擲去不視謂頌中興而自天寳致亂敘起雖萬言不難辦也雖以懋麟爲新城弟子借懋麟以攻士禎未免操之已蹙然亦足見其少所翦裁矣
</p>
<div class="section" id="title-26"><h2>
	學文堂集四十三卷<span class="jiazhu">江蘇周厚堉家藏本</span>
</h2></div>
<p class="em2">
	國朝陳玉璂撰玉璂字賡明號椒峯武進人康熙丁未進士官中書舍人是集襍文三十一卷詩八卷詞四卷其說經之文及辨議諸作亦頗有源委不同勦說然大致逶迤平衍學宋格而未成詩則更非所長矣
</p>
<div class="section" id="title-27"><h2>
	别本學文堂集四十七卷<span class="jiazhu">浙江巡撫採進本</span>
</h2></div>
<p class="em2">
	國朝陳玉璂撰此本凡文四十三卷詩十卷詞三卷總五十六卷然文集之中有錄無書者九卷實爲四十七卷與前一本大同小異兩本皆無總目疑皆隨作隨刋之本非其全帙也王晫今世說稱玉璂每讀書至夜分兩眸欲合如綫輙用艾灼臂久之成痂蓋亦苦學之士又稱其所爲詩文旬日之間動至盈尺見者遜其俊才則貪多務博可知宜其集不一本也
</p>
<div class="section" id="title-28"><h2>
	五經堂文集五卷語錄一卷<span class="jiazhu">山西巡撫採進本</span>
</h2></div>
<p class="em2">
	國朝范鄗鼎撰鄗鼎有理學備考已著錄是集皆各體雜文本名草草草卷首有鄗鼎自序文格酷摹尚書雖本之夏侯元昆弟誥然未免太近遊戱末附語錄一本乃其子翷搜輯諸刻書中鄗鼎評識之語彚成一帙因並梓之實非鄗鼎自作亦非門人所記也
</p>
<div class="section" id="title-29"><h2>
	柳村詩集十二卷<span class="jiazhu">山東巡撫採進本</span>
</h2></div>
<p class="em2">
	國朝董訥撰訥有督漕疏草已著錄其詩皆訥自刪定因有別墅在平原城南二里名曰柳村遂以名集平原縣志稱康熙四十一年聖祖南巡駐蹕柳村之南樓詢訥詩集其子思凝繕寫恭呈御覽殆即此本歟
</p>
<div class="section" id="title-30"><h2>
	石屋詩鈔八卷補鈔一卷<span class="jiazhu">浙江巡撫採進本</span>
</h2></div>
<p class="em2">
	國朝魏麐徵撰麐徵字蒼石溧陽人康熙丁未進士官至邵武府知府此集即在邵武所刋第二卷爲西湖和蘇詩第七卷爲和白香山樂府其瓣香所在可以想見第五卷爲擬漢樂府雖未至於苦學妃豨而形骸之外去之轉遠蓋唐樂府重在諷諭其文章可以力追漢樂府重在音律其節奏不可以臆揣也第三卷爲閩行日記詩第四卷爲閩中吟第六卷爲漁山詩皆以地記第一卷與第八卷則總題曰雜詩補鈔一卷亦無標目大抵詩才淸拔而根柢不深如曉行詩暗燈移附壁句自是束裝眞景而刻畫瑣碎已入武功末派矣
</p>
<div class="section" id="title-31"><h2>
	縱釣居文集八卷<span class="jiazhu">江西巡撫採進本</span>
</h2></div>
<p class="em2">
	國朝應是撰是有讀孝經已著錄是編皆所著雜文集中多載論策蓋康熙丁未改八比爲論策時所擬作其文多摹擬蘇氏父子辨論瀾翻而未免過求駿快遂剽而不留其他序記傳誌諸篇則欲擬其鄉人王安石而邊幅亦微狹焉
</p>
<div class="section" id="title-32"><h2>
	愼修堂詩集八卷<span class="jiazhu">福建巡撫採進本</span>
</h2></div>
<p class="em2">
	國朝廖騰煃撰騰煃字占五號蓮山將樂人康熙己酉舉人官至戶部侍郞其服官頗著淸節詩則尚未成家
</p>
<div class="section" id="title-33"><h2>
	匏菴遺集三卷<span class="jiazhu">兩江總督採進本</span>
</h2></div>
<p class="em2">
	國朝石璜撰璜字夏宗别號匏菴如臯人是集爲其子伊等所編據目錄當爲五卷而此本僅三卷蓋不全之本也
</p>
<div class="section" id="title-34"><h2>
	憺園集三十八卷<span class="jiazhu">兩淮馬裕家藏本</span>
</h2></div>
<p class="em2">
	國朝徐乾學撰乾學有讀禮通考已著錄乾學家富圖籍聖祖仁皇帝購求遺書乾學奏進十二部其疏今在集中近所藏雖已散佚而傳是樓書目猶存於世所著讀禮通考及續宋元通鑑長編皆閎通淹貫確有可傳集中考辨議說之類亦多與傳註相闡發蓋乾學爲顧炎武之甥而閻若璩諸人亦多客其家師友淵源具有所自故學問頗有根據然文章則功候未深大抵隨題衍說不甚講求古格賦頌用韻尤多失考尚未能掉鞅詞壇與諸作者爭雄長也是集刻於康熙丁丑據宋犖原序稱尚有外集今未之見或此本偶佚歟
</p>
<div class="section" id="title-35"><h2>
	白石山房稿十三卷<span class="jiazhu">江西巡撫採進本</span>
</h2></div>
<p class="em2">
	國朝李振裕撰振裕字維饒吉水人康熙庚戌進士官至兵部尚書是集凡詩三卷文九卷又附江南所作詩一卷乃振裕督學江南時所刋前有施世綸汪琬序世綸序惟述政績不及文章琬序稱其工於臺閣之體亦頗著微詞
</p>
<div class="section" id="title-36"><h2>
	別本白石山房稿二十六卷<span class="jiazhu">浙江巡撫採進本</span>
</h2></div>
<p class="em2">
	國朝李振裕撰此本詩文各十三卷與刻於江南者大同小異前後無序跋亦無目錄不知何時所刻也
</p>
<div class="section" id="title-37"><h2>
	己畦集二十一卷原詩四卷<span class="jiazhu">江蘇巡撫採進本</span>
</h2></div>
<p class="em2">
	國朝葉燮撰燮有江南星野辨已著錄是集前有自序論文章利病頗爲有見然檢閱集中諸作則頗不逮其所言至於意態波瀾彼此重複如聽松堂秀野堂二記其尤甚者也
</p>
<div class="section" id="title-38"><h2>
	趙恭毅剩稿八卷附裘萼賸稿三卷<span class="jiazhu">兩江總督採進本</span>
</h2></div>
<p class="em2">
	國朝趙申喬撰申喬字松伍武進人康熙庚戌進士官至戶部尚書諡恭毅是編首奏議次序記次案牘之文終以雜著其孫侗斆所編也後附裘萼賸稿三卷則申喬之子熊詔撰熊詔康熙己丑進士第一官至翰林院侍讀裘萼其號也
</p>
<div class="section" id="title-39"><h2>
	玉巖詩集七卷<span class="jiazhu">福建巡撫採進本</span>
</h2></div>
<p class="em2">
	國朝林麟焻撰麟焻字石來莆田人康熙庚戌進士官至貴州提學僉事其詩法受自王士禎初官中書舍人時嘗偕檢討汪楫奉使琉球途中唱酬甚夥是編凡前集二卷皆初年所作又星槎草一卷中山竹枝詞五十首爲一卷皆出使時所作郊居集一卷則官提學後家居時作也自中山竹枝詞以前皆載士禎評點竹枝詞後又以當時同人贈別之作附焉
</p>
<div class="section" id="title-40"><h2>
	孜堂文集二卷<span class="jiazhu">内府藏本</span>
</h2></div>
<p class="em2">
	國朝張烈撰烈有讀易日抄已著錄烈篤守朱子之說故集中多講學之文然如朱陸異同論王學質疑皆未免有鍜鍊周内之意不及其賈董同異論之持平蓋漢學但有傳經之支派各守師說而已宋學旣爭門戶則不得不百計以求勝亦勢之不得不然者歟
</p>
<div class="section" id="title-41"><h2>
	臨野堂文集十卷<span class="jiazhu">兩淮馬裕家藏本</span>
</h2></div>
<p class="em2">
	國朝鈕琇撰琇有觚賸已著錄是集前有潘耒序盛推其四六之工今觀所撰疎雋頗勝近人而渾雅終不逮古人其外篇俳諧諸作如商陸侯傳之類則不作可也
</p>
<div class="section" id="title-42"><h2>
	立命堂二集十三卷<span class="jiazhu">安徽巡撫採進本</span>
</h2></div>
<p class="em2">
	國朝嵇宗孟撰宗孟字淑子山陽人官至杭州府知府是集前有康熙壬子沈珩序稱巳刻賦若干卷詩若干卷文若干卷故又編爲二集計賦十二首詩四百三首文八十八首凡七卷其八卷以下附刻各種小集曰蠡史曰星路陽秋曰識小箋曰詩拇曰甌樂行舊錄各爲一卷又詩餘一卷曰酒古董蓋其時去明未遠故通體皆規摹鍾譚以幽冷纎巧爲宗觀諸集之名而其詩可見矣
</p>
<div class="section" id="title-43"><h2>
	古鉢集選一卷<span class="jiazhu">山東巡撫採進本</span>
</h2></div>
<p class="em2">
	國朝王士祐撰士祐字叔子一字子側號東亭又號古鉢山人山東新城人康熙庚戌進士未仕而卒是集爲其弟士禎所編其詩長於情韻士禎序述計東之言曰三王並著詩名西樵阮亭早達故聲譽起若東亭之才詎肯作蜂腰哉然自士禎篤念友于存此標榜之詞耳其實士祿不及士禎士祐不及士祿天下之公評也
</p>
<div class="section" id="title-44"><h2>
	有懷堂詩文藁二十八卷<span class="jiazhu">内府藏本</span>
</h2></div>
<p class="em2">
	國朝韓菼撰菼字元少號慕廬長洲人康熙癸丑進士第一官至禮部尚書乾隆三十年賜諡文懿是集爲菼所自編凡詩六卷分蹢躅歸愚病坊擊迷四集文二十二卷菼以制藝著名其古文亦法度嚴謹凡安章宅句皆刻意研削然其不能脫然於畦封亦即在此詩則又其餘事矣
</p>
<div class="section" id="title-45"><h2>
	蘋村類藁三十卷附錄二卷<span class="jiazhu">編修徐天柱家藏本</span>
</h2></div>
<p class="em2">
	國朝徐倬撰倬字方虎蘋村其號也德淸人康熙癸丑進士官至翰林院侍讀聖祖南巡進所纂全唐詩錄晉禮部侍郞是集凡修吉堂文稿八卷應制集二卷寓園小草一卷燕臺小草一卷梧下襍抄二卷蘋蓼閒集二卷甲乙友抄一卷汗漫集二卷野航集二卷鼓缶集三卷黃髮集二卷詞集二卷耄餘殘瀋二卷附錄其子元正遺稿二卷一曰淸嘯樓草皆未第以前作一曰鸞坡存草則自入詞館以後應制紀恩遊讌贈答之什也元正字子貞號靜園康熙乙丑進士官至工部尚書徐氏五世翰林倬其第二世元正其第三世云
</p>
<div class="section" id="title-46"><h2>
	禮山園文集八卷<span class="jiazhu">浙江巡撫採進本</span>
</h2></div>
<p class="em2">
	國朝李來章撰來章有連陽八排風土記已著錄是集摹仿歐曾頗爲近似以作意點綴求姿故或失之微縟中如李氏紫雲山莊記辛公子傳諸篇規橅古人亦覺墨痕未化謂之不失典型則可矣
</p>
<div class="section" id="title-47"><h2>
	殘本經史緒言一卷<span class="jiazhu">兩江總督採進本</span>
</h2></div>
<p class="em2">
	國朝朱董祥撰董祥有讀禮記畧已著録是編名似筆記實則文集前有雜論數篇其餘多言居家禮制而䘮禮尤多大抵執古義以繩今與所作讀禮記畧相出入如居喪不當稱制之類一字之爭動輙累牘多非大義所闗也其書題曰上卷則尚有下卷而佚之目錄列文四十七篇而缺其原學上大司農本政書教子晟讀詩說三篇蓋併此卷亦非完本矣
</p>
<div class="section" id="title-48"><h2>
	南畇文集十二卷<span class="jiazhu">江蘇巡撫採進本</span>
</h2></div>
<p class="em2">
	國朝彭定求撰定求有周忠介公遺事已著錄案定求之學出於湯斌斌之學出於孫奇逢奇逢之學出於鹿善繼善繼之學則宗王守仁傳習錄故自奇逢以下皆根柢於姚江而能參酌朱陸之間各擇其善不規規於門戶之異同定求是集於文章之有闗於學術者尤所留意而持論亦兼採二家無所偏倚云
</p>
<div class="section" id="title-49"><h2>
	寳嗇堂詩稿四卷<span class="jiazhu">直隸總督採進本</span>
</h2></div>
<p class="em2">
	國朝張榕端撰榕端有海岱日記己著錄是集爲榕端官内閣學士時所刋皆其康熙己未至己卯之詩前有任邱龎塏序稱其詩和而不迫秀而不纎逸而不肆宛轉纒綿一寫其胸中之趣而未嘗借以宜其喜怒不平之氣頗近其實然婉約有餘遂乏雄渾之氣深湛之思蓋其長在是其短亦在是矣
</p>
<div class="section" id="title-50"><h2>
	河上草二卷<span class="jiazhu">直隸總督採進本</span>
</h2></div>
<p class="em2">
	國朝張榕端撰康熙庚辰榕端以内閣學士預治河之役至癸未始召還此編皆其四年之中在工次所作前有宋犖序稱其泥塗檋橇楗石沉薪卒以塞決乃殊不見其有歌咏勤苦之勞而往往道其達天適性之樂今觀其詩雖醖釀不深而和平恬靜犖言蓋不誣云
</p>
<div class="section" id="title-51"><h2>
	蘭樵歸田稿一卷<span class="jiazhu">直隸總督採進本</span>
</h2></div>
<p class="em2">
	國朝張榕端撰皆康熙甲申以後致仕歸里之作其詩直抒胸臆多入香山一派蓋老境優游頽然自放不復以文字爲意矣
</p>
<div class="section" id="title-52"><h2>
	彭椒岩詩稿二十二卷<span class="jiazhu">江蘇周厚堉家藏本</span>
</h2></div>
<p class="em2">
	國朝彭開祐撰開祐字孝續號椒岩婁縣人康熙丙辰進士官至武岡州知州是集分四種曰瞻雲稿曰游琴稿曰一螺稿各六卷曰槖丸稿四卷游琴一螺槖丸三稿皆其官河間及游大梁濟南時所著瞻雲稿則其官武岡州時所著也
</p>
<div class="section" id="title-53"><h2>
	旭華堂文集十四卷補遺一卷續編一卷<span class="jiazhu">山西巡撫採進本</span>
</h2></div>
<p class="em2">
	國朝王奂曾撰奂曾字元亮别字思顯號誠軒山西太原人康熙丙辰進士官至湖廣道監察御史是集爲其孫壻趙勲典所刋凡奏議一卷雜文十三卷附以補遺一卷則奏議二首并序文雜著八首也
</p>
<div class="section" id="title-54"><h2>
	通志堂集十八卷附錄二卷<span class="jiazhu">江西巡撫採進本</span>
</h2></div>
<p class="em2">
	國朝納喇性德撰性德有合訂删補大易集義粹言已著錄性德生長華閥頗喜文翰鄉試出徐乾學之門遂受業焉九經解即其所刻而徐乾學延顧湄校正之以書成於性德殁後板藏徐氏世遂稱徐氏九經解並通志堂而移之徐氏實相傳之誤也是編乾學所裒輯凡詩五卷詞四卷文五卷淥水亭雜識四卷又附錄碑誌哀輓之作爲二卷
</p>
<div class="section" id="title-55"><h2>
	翠滴樓詩集六卷<span class="jiazhu">監察御史戈岱家藏本</span>
</h2></div>
<p class="em2">
	國朝馮雲驌撰雲驌字懿生代州人康熙丙辰進士官翰林院編修是集皆所作古今體詩惟冠以賦一篇殿以詞一闋蓋雲驌没後其門人鹿祐所編故掇拾殘賸所存僅此云
</p>
<div class="section" id="title-56"><h2>
	兼山堂集八卷<span class="jiazhu">浙江巡撫採進本</span>
</h2></div>
<p class="em2">
	國朝陳錫嘏撰錫嘏字介眉號怡庭鄞縣人康熙丙辰進士官翰林院編修是集爲慈谿鄭梁所選凡文六卷詩二卷頗不失矩度然錫嘏本以制義擅長此其餘力及之者也
</p>
<div class="section" id="title-57"><h2>
	淸芬堂存稿八卷<span class="jiazhu">浙江巡撫採進本</span>
</h2></div>
<p class="em2">
	國朝胡會恩撰會恩字孟綸德淸人康熙丙辰進士官至刑部尚書其館閣諸詩别編爲賡颺集今未見傳本是集所錄則由丙辰至庚寅三十五年所作也詩有淸腴之致而風骨未遒故於一時流軰之中尚不能排突諸家自成一隊
</p>
<div class="section" id="title-58"><h2>
	蘧廬草一卷<span class="jiazhu">兩江總督採進本</span>
</h2></div>
<p class="em2">
	國朝黃鐘撰鐘字宏音號蘧廬如臯人康熙中諸生是集爲其門人鄧士英所編凡文四十四篇前列總目總目之後仿史記自序漢書叙傳之例每篇各爲之序述所以立言之意自有别集以來兹爲創體然亦足以見其文不苟作必有所取義矣其文大抵縱橫奇肆自達所見其與友人論文書大旨主於不似古人乃能爲古人亦迥異貌擬秦漢詞雜齊梁之習惟其文多作於明末感觸時事往往言之過當如洪範論謂治世之天甚願乎人之爲君子也則所嚮在此矣亂世之天甚怒乎人之爲君子也則所威在此矣至終篇歸於順受其正亦仍沿劉峻辯命論之旨非和平中正之道其楊墨論雖爲僞談忠孝者發而以墨翟爲僞楊朱爲誠亦未免憤激太甚大抵其才力足以馳驟古人而學養之深醇則未之逮也
</p>
<div class="section" id="title-59"><h2>
	西澗初集六卷<span class="jiazhu">江蘇周厚堉家藏本</span>
</h2></div>
<p class="em2">
	國朝劉然撰然字簡齋江寧人卷首有康熙戊午杜濬序稱其詩文閎深奥衍不可名狀今觀斯集殊不副斯言其水中雁字七言律詩用上下平韻至三十首亦太誇多鬬靡以如是題目作如是體裁雖李杜不能工也
</p>
<div class="section" id="title-60"><h2>
	靑門簏稿十六卷附邵氏家錄一卷靑門旅稿六卷靑門賸稿八卷<span class="jiazhu">安徽巡撫採進本</span>
</h2></div>
<p class="em2">
	國朝邵長蘅撰長蘅一名衡字子湘武進人是集乃其兄子璿等編次康熙戊午以前爲靑門簏稿詩六卷文十卷己未訖辛未爲旅稿詩二卷文四卷壬申後爲賸稿詩三卷文五卷其邵氏家錄則以康節祠堂碑記之類彚爲一編者也
</p>
<div class="section" id="title-61"><h2>
	竹垞文類二十六卷<span class="jiazhu">内府藏本</span>
</h2></div>
<p class="em2">
	國朝朱彝尊撰彝尊有經義考已著錄是集乃其未遇時所刻中有曝書亭所未錄者皆悔其少作自爲刪汰也
</p>
<div class="section" id="title-62"><h2>
	受祺堂詩集三十四卷<span class="jiazhu">陜西巡撫採進本</span>
</h2></div>
<p class="em2">
	國朝李因篤撰因篤字子德又字天生富平人康熙己未召試博學鴻詞授翰林院檢討顧炎武作音學五書特載與因篤一札蓋頗重之閻若璩作潛邱劄記則云杜造故事莫過於李天生然所謂杜造故事者今不可考則姑存其說矣是集爲因篤所自定本三十五卷此本獨缺第四卷目錄注云未出其爲因篤自刪之或爲隨寫隨刻誤排卷數不得已而立一虛卷均未可知也其詩大抵意氣蒼莽才力富贍而亢厲之氣一往無前失於粗豪者蓋亦時時有之殆所謂利鈍互陳者歟
</p>
<div class="section" id="title-63"><h2>
	世恩堂集三十五卷<span class="jiazhu">江蘇巡撫採進本</span>
</h2></div>
<p class="em2">
	國朝王頊齡撰頊齡號瑁湖華亭人康熙丙辰進士己未召試博學鴻詞授編修官至大學士諡文恭是編凡詩集三十卷經進集三卷詩餘二卷頊齡值文治昌明之日奏太平黼黻之音故一時臺閣文章迥異乎郊寒島瘦即早年未達時作亦無衰颯哀怨之意足以見其襟抱矣
</p>
<div class="section" id="title-64"><h2>
	深秀亭近草五卷<span class="jiazhu">江蘇周厚堉家藏本</span>
</h2></div>
<p class="em2">
	國朝潘鍾麟撰鍾麟字層峯華亭人是編皆七言律詩前四卷爲乞酒之作所投贈者凡二百六十五人後一卷爲寄懷之作所投贈者凡三十人以大學士王頊齡戶部尚書王鴻緖爲冠蓋借此以存其人乞酒寄懷特假託之以詞耳
</p>
<div class="section" id="title-65"><h2>
	遂初堂詩集十五卷文集二十卷别集四卷<span class="jiazhu">江蘇巡撫採進本</span>
</h2></div>
<p class="em2">
	國朝潘耒撰耒有類音已著錄詩分少遊夢遊近遊江嶺遊海岱遊古蕩遊閩遊黄廬遊楚粤遊豫遊卧遊諸草分年編次文則各以體分惟爲二氏作者入之别集用楊傑無爲集例也耒性好遊名山足蹟甚廣其詩不事雕飾直抒所見古文蹊徑較平稍遜於魏禧諸人而氣體渾厚空所依傍則又耒所獨得也耒家吳江之爛溪少受業於顧炎武頗得其傳故詩文皆有原本特其議論之文皆反覆求快太傷於盡未免失之好辯焉
</p>
<div class="section" id="title-66"><h2>
	抱經齋集二十卷附焚餘草一卷<span class="jiazhu">浙江巡撫採進本</span>
</h2></div>
<p class="em2">
	國朝徐嘉炎撰嘉炎字華隱秀水人康熙己未召試博學鴻詞授檢討官至内閣學士兼禮部侍郞是集應制詩一卷樂府一卷古詩四卷律詩五卷絶句二卷玉臺詞一卷賦頌一卷論一卷序三卷雜文一卷末附焚餘草一卷乃嘉炎父肇森所作遭亂散失僅存二十餘首嘉炎記而錄之猶山谷集後附伐檀集意也
</p>
<div class="section" id="title-67"><h2>
	叢碧山房集五十七卷附詩義固說二卷<span class="jiazhu">内府藏本</span>
</h2></div>
<p class="em2">
	國朝龎塏撰塏字霽公號雪崖任邱人康熙己未召試博學鴻詞授翰林院檢討降中書舍人終於建寧府知府是集凡文八卷襍著三卷翰苑稿十四卷舍人稿六卷工部稿十一卷戶部稿十卷建州稿五卷皆其所手自編定也塏爲詩主於平正冲澹不求文飾當王士禎名極盛時能文之士率奔走門牆假借聲譽塏獨落落不相親附故士禎亦不甚稱之惟記其病足詩切防美人笑躄耆春來不過平原門一絶而已然塏早嵗所作頗得深婉淸微之致晩年菁華旣竭流於枯淡其舍人稿不及翰苑工部稿不及舍人戶部稿不及工部至建州稿以後頽唐益甚田雯爲作戶部稿序以白居易陸游比塏意頗愠然實箴規之言也末附詩義固說二卷論亦切實惟推衍嚴羽之說以禪談詩轉至於支離曼衍是其好高之過矣
</p>
<div class="section" id="title-68"><h2>
	卧象山房集三卷附錄二卷<span class="jiazhu">山東巡撫採進本</span>
</h2></div>
<p class="em2">
	國朝李澄中撰澄中有滇南日紀已著錄是編賦一卷文一卷詩一卷附滇南集一卷又艮齋文選一卷安若訥爲作墓誌記其夢爲李攀龍後身趙執信亦稱其生而父夢攀龍入室故其詩仍學攀龍龎塏論文絶句則有壽光安子非知己强爲于鱗認後身句今觀其集頗不類滄溟體格塏所論者爲允若訥執信皆好奇之論也
</p>
<div class="section" id="title-69"><h2>
	白雲村集八卷<span class="jiazhu">山東巡撫採進本</span>
</h2></div>
<p class="em2">
	國朝李澄中撰康熙己未以召試入史館者澄中與龎塏交最契文格詩格二人往往互似是集即塏官建寧府知府時爲刻於福建者塏序稱王新城阮亭田德州綸霞壇坫久成於時望重龍門漁村入都與鼎足而立士林稱山左三大家然澄中詩文修潔有餘至魄力雄厚終非王田比也王士禎感舊集載其齊謳行三首細草谷一首此集皆未載又魚龍圖一篇亦與感舊集所載數字不同蓋塏與士禎門徑稍别故去取亦稍異也
</p>
<div class="section" id="title-70"><h2>
	秋錦山房集二十二卷<span class="jiazhu">江蘇巡撫採進本</span>
</h2></div>
<p class="em2">
	國朝李良年撰良年字武曾秀水人康熙己未嘗薦舉博學鴻詞初冐姓虞氏名兆潢故當時薦牘無良年名朱彝尊所作墓誌僅載其原名而未載其冒姓亦偶疎也是編凡詩集十卷詞二卷文集一卷良年少有雋才其遊蹤幾遍天下所未至者秦蜀嶺嶠耳其詩淸峭灑落亦頗得江山之助惟自少至老風調不變其蹊徑之狹殆才分所偏歟文則長於議論而短於叙述不逮其詩詞則已刻入六家詞中者殆三分之二品在其詩文之間云
</p>
<div class="section" id="title-71"><h2>
	別本蓮洋集二十卷<span class="jiazhu">刑部員外郞張道源家刻本</span>
</h2></div>
<p class="em2">
	國朝吳雯撰雯蓮洋集已著錄案王士禎作雯墓誌稱其詩一刻於吳再刻於都下三刻於津門今皆未見趙執信懷舊詩序稱雯以遺稿付王士禎雯没後將二十年其集未出疑士禎耄而忘之又稱池北藏書散失殆盡是集可知則雯之原稿似乎散佚近時乃叠出三本一爲臨汾劉組曾所刻一爲山東孫峩所刻一即此本爲浮山張體乾所刻劉本稱得自士禎門人黃叔琳家孫本及此本并稱得自雯姪秉厚家皆以士禎評點相誇孫本並考核評語之同異此本更較量圏點之眞僞考第七卷中留別仝車同詩載士禎評曰今車同果領解中州此亦䜟也惜天章不及見耳灼爲雯没後之語則士禎所定或歸吳氏亦未可知也然士禎諸說部中所品題奬借者幾於指不勝屈今其集率久覆醬瓿無人重其姓名而雯詩獨數刻而未已是知雯詩足以自傳不以士禎始重也刻雯集者反若借士禎以傳雯然則使雯不及識士禎即謂雯詩不工乎三本之中劉本詳備於孫本此本又詳備於劉本要之詩之工拙不係篇帙之多少今繕孫本入秘閣而此本則存其目焉
</p>
<div class="section" id="title-72"><h2>
	雪石堂詩草<span class="jiazhu">無卷數　陜西巡撫採進本</span>
</h2></div>
<p class="em2">
	國朝劉爾𢤫撰爾𢤫字敬又宜君人康熙己未嘗薦舉博學鴻詞其詩刻意摹杜然大抵在形象之間
</p>
<div class="section" id="title-73"><h2>
	思復堂集十卷<span class="jiazhu">浙江巡撫採進本</span>
</h2></div>
<p class="em2">
	國朝邵廷采撰廷采字念魯餘姚人康熙初諸生嘗從毛奇齡游是集刋於康熙壬辰以龔翔麟所撰墓誌邵思淵所撰墓表萬經所撰小傳冠諸編首
</p>
<div class="section" id="title-74"><h2>
	徐都講詩一卷<span class="jiazhu">浙江巡撫採進本</span>
</h2></div>
<p class="em2">
	國朝徐昭華撰昭華字亦曰昭華駱加采之妻也其父咸淸與毛奇齡善奇齡暮年里居昭華從學詩稱女弟子故有都講之目是集即奇齡所點定附刻西河集中者也
</p>
<div class="section" id="title-75"><h2>
	拙齋集五卷<span class="jiazhu">浙江巡撫採進本</span>
</h2></div>
<p class="em2">
	國朝朱奇齡撰奇齡有春秋測微已著錄其平生潦倒場屋老而不遇刻意以古文自任所作皆簡潔明鬯無鉤章棘句之態而邊幅不免於稍狹
</p>
<div class="section" id="title-76"><h2>
	張邇可集四卷<span class="jiazhu">浙江巡撫採進本</span>
</h2></div>
<p class="em2">
	國朝張遠撰遠有杜詩薈稡己著錄是集凡分三種曰雲嶠集一卷蕉園集一卷梅莊集二卷梅莊集兼載詩文蕉園雲嶠二卷則有詩無文顧汧序謂其詩凡三變蕉園最先梅莊次之雲嶠則官縉雲時所作爲最後三集格調皆與毛奇齡相近蓋二人同里得法於奇齡者多云
</p>
<div class="section" id="title-77"><h2>
	超然詩集八卷<span class="jiazhu">福建巡撫採進本</span>
</h2></div>
<p class="em2">
	國朝張遠撰遠字超然侯官人康熙己卯舉入官祿豐縣知縣與蕭山張遠同姓名而其生稍後是集諸詩多近元白長慶體在晉安詩派之中自爲別調杭世駿榕城詩話曰張遠領康熙己卯鄉薦第一游京師與竹垞初白諸人倡和甚富有集梓行初嘗挾策游四方未有所遇登滕王閣題詩一達官嗟賞爲之延譽詩名遂振其詠松濤有月明何處雨風定數聲鐘亦佳句也
</p>
<div class="section" id="title-78"><h2>
	山曉閣詩十二卷<span class="jiazhu">浙江巡撫採進本</span>
</h2></div>
<p class="em2">
	國朝孫琮撰琮字執升嘉善人山曉閣其讀書處也集前有魏坤序謂其初集不下千首其後數十年復成兩集今計此本所存僅十之二三耳其詩頗有警句而醖釀未深
</p>
<div class="section" id="title-79"><h2>
	香草居集七卷<span class="jiazhu">浙江巡撫採進本</span>
</h2></div>
<p class="em2">
	國朝李符撰符本名符遠字分虎號耕客嘉興人是集後有其從孫菊房跋稱所作詩詞刻於滇南者曰香草居詩刻於金陵者曰耒邊詞未刻詩詞曰花南老屋集排偶之文曰補袍集後補袍集寄於容城胡具慶家遂亡其木花南老屋集亦僅存詩一册此集即菊房以香草花南二集合爲一編凡古今體五卷第六卷以下爲詞即所謂耒邊詞也符早受知於曹溶得讀其藏書又與朱彝尊等結詩社故其學頗有淵源詩則詞意淸婉似源出於范成大與彝尊等格又異焉
</p>
<div class="section" id="title-80"><h2>
	秋水閣文鈔一卷<span class="jiazhu">江蘇巡撫採進本</span>
</h2></div>
<p class="em2">
	國朝陳維岳撰維岳字緯雲宜興人檢討維崧之弟也晩年自定古文百篇詩二冊詞二冊其季弟欲附梓於維崧迦陵集後未果遂多散佚此其傳寫殘本僅存賦十篇雜文十五篇卷首有同里蔣景祁序以維岳比其兄維崧然駢體畧得維崧之格魄力根柢皆遠遜之襍文中如十三經考特科舉策畧無所發明漆園生傳亦毛頴傳之窠臼仲兄半雪傳亦失諱親之義考景祁序乃爲全集而作豈别有佳製佚不可覩歟
</p>
<div class="section" id="title-81"><h2>
	寳菌堂遺詩二卷<span class="jiazhu">山東巡撫採進本</span>
</h2></div>
<p class="em2">
	國朝趙執端撰執端號緩菴益都人雍正中分益都置博山趙氏所居割隸焉故此本追題爲博山人執端於趙執信爲從弟而於王士禎爲甥執信士禎以爭名搆釁著書互詆兩家詬爭如水火執端獨舍執信而從士禎其詩句擬字摹亦頗得其一體集中有過士禎舊居詩曰突兀龍門羣仰望飄零宅相獨徘徊依然萬壑朝宗在不禁蚍蜉撼樹來蓋爲執信談龍錄發也執信談龍錄負氣指摘或不免失之太過而所言不盡無理執端直以羣兒謗傷詆之是其門戶之見尚未湔明季餘習矣
</p>
<div class="section" id="title-82"><h2>
	友柏堂遺詩選二卷<span class="jiazhu">編修周永年家藏本</span>
</h2></div>
<p class="em2">
	國朝馮協一撰協一字躬曁益都人大學士馮溥第三子也以溥蔭官至臺灣府知府是集乃協一殁後其子原檢收遺稿求正於其姻家趙執信執信托目疾不省覽命門人常熟仲是保代刪之而執信爲之序是保跋焉其詩雖未極工亦非極惡而執信序嘲誚百端殊可怪訝亦可云魏收驚蛺蝶矣
</p>
<div class="section" id="title-83"><h2>
	野香亭集十三卷<span class="jiazhu">浙江巡撫採進本</span>
</h2></div>
<p class="em2">
	國朝李孚靑撰孚靑字丹壑合肥人大學士天馥子康熙己未進士官翰林院編修是集詩編年分卷起康熙戊寅訖己亥毛奇齡西河詩話中極稱其吐屬工敏蓋其頴悟有過人者其氣骨未遒則年未四十而殁功候猶淺之故也
</p>
<div class="section" id="title-84"><h2>
	夢鼎堂文集四卷若溪集一卷<span class="jiazhu">大理寺少卿劉天成家藏本</span>
</h2></div>
<p class="em2">
	國朝任觀瀛撰觀瀛字子登或書曰紫登以同音相假借也蕭縣人康熙己未進士官至陜西潼商道是二集皆其官長興知縣時所作若溪集以水名名其詩夢鼎堂在長興署中明歸有光所建觀瀛重構之因以名其文集云
</p>
<div class="section" id="title-85"><h2>
	晩樹樓詩稿四卷<span class="jiazhu">江蘇周厚堉家藏本</span>
</h2></div>
<p class="em2">
	國朝吳震方撰震方有讀書正音已著錄是編乃其詩稿始於康熙己未初館選時終於甲申游滁州時初震方以御史罷歸康熙癸未恭逢聖祖仁皇帝南巡以所輯朱子論定文抄進呈蒙恩復職且御書白居易詩以賜因摘詩中晩樹二字以名其樓併以名集云
</p>
<div class="section" id="title-86"><h2>
	雙溪草堂詩集一卷附遊西山詩一卷<span class="jiazhu">兩淮鹽政採進本</span>
</h2></div>
<p class="em2">
	國朝汪晉徵撰晉徵字涵齋休寧人康熙己未進士官至戶部侍郞是集爲晉徵所自定以編年爲次始於康熙癸丑終於戊子
</p>
<div class="section" id="title-87"><h2>
	老雲齋詩刪十卷<span class="jiazhu">浙江巡撫採進本</span>
</h2></div>
<p class="em2">
	國朝沈不負撰不負字集九一字次山平湖人是集據乾隆庚申陸奎勲序謂康熙己卯不負手刪其詩存十之五編年而不分體以授其子方蕙曰汝他日力能開雕當名之曰老雲齋詩刪不必更有增入云云而俞懋琪所作不負小傳乃稱不負病亟時客有傳濟南劉中丞幕中貫花主人降於乩<span class="jiazhu">案貫花主人謂金人瑞也</span>不負慨然而興口吟云云竟絶筆於此今此詩刻於卷末則似非盡自定之本或以其事奇異故附存耶
</p>
<div class="section" id="title-88"><h2>
	馮舍人遺詩六卷<span class="jiazhu">山東巡撫採進本</span>
</h2></div>
<p class="em2">
	國朝馮廷櫆撰廷櫆字大木德州人康熙壬戌進士官中書舍人丁卯典試湖廣作詩一卷名曰晴川集王士禎序之是集乃廷櫆没後趙執信所編首爲京集三卷次即晴川集一卷又雪林集一卷曹村集一卷併爲作序以士禎序爲知之未盡蓋當日執信方以論詩與士禎相左故雖同一推奬亦持異議云
</p>
<div class="section" id="title-89"><h2>
	居業齋文集二十卷別集十卷<span class="jiazhu">湖南巡撫採進本</span>
</h2></div>
<p class="em2">
	國朝金德嘉撰德嘉字會公廣濟人康熙壬戌進士官翰林院檢討德嘉晩年鍵戶著書時同郡顧景星張仁熙劉醇驥往往追摹秦漢宗尚王李訾歸有光爲秀善婉媚德嘉獨不爲高論力摹韓歐雖其閎肆博贍遜於國初前輩而先民榘矱彷彿猶存惟復胡石莊書謂史館方開吾楚先輩故事尚待折衷江陵當國綜覈名實富國强兵數十年而論者以專病之熊楊慷槪任事而熊以過剛見嫉於當世楊專閫仗鉞憂憤以死或曰自縊當時失機逸賊別有主名武陵豈自經溝瀆者邪云云爲狃於鄉曲之私未可爲萬世之公論也
</p>
<div class="section" id="title-90"><h2>
	艾納山房集五卷<span class="jiazhu">江蘇周厚堉家藏本</span>
</h2></div>
<p class="em2">
	國朝王九齡撰九齡字子武華亭人廣心之仲子也康熙壬戌進士官至監察御史其詩欲挹何李之流波而才思富艷加以纎穠如金陵襍感云十里靑樓原上草六朝紅粉路旁花殆以情韻勝矣
</p>
<div class="section" id="title-91"><h2>
	德星堂文集八卷續集一卷河工集一卷詩集五卷<span class="jiazhu">浙江巡撫採進本</span>
</h2></div>
<p class="em2">
	國朝許汝霖撰汝霖字時菴海寧人康熙壬戌進士官至禮部尚書是編文集目列十四卷而十一卷以下有錄有書注曰以下嗣出又目列卷九爲課士條約卷十爲河工集而書中九卷題曰續集河工集則自爲一帙不入卷數且書有刋刻未完之處蓋初刻未校之本故體例不畫一也詩集五卷而分爲八編曰祥獻集曰應制集曰氷銜集曰使旋集曰河干集曰還朝集曰歸田集曰酬應集汝霖才思富贍集中諸體皆備然如河工集内批高陽水灾詳文云仰速行確查候撫部堂批示繳之類僅十二字亦列之集中則授梓之時舉其平生手蹟一字不遺未免不能割愛耳
</p>
<div class="section" id="title-92"><h2>
	素巖文稿二十六卷<span class="jiazhu">江蘇巡撫採進本</span>
</h2></div>
<p class="em2">
	國朝王喆生撰喆生有懿言曰錄已著錄是編所載皆襍文末卷並錄及訟牒則太異矣
</p>
<div class="section" id="title-93"><h2>
	周廣菴全集三十八卷<span class="jiazhu">浙江巡撫採進本</span>
</h2></div>
<p class="em2">
	國朝周金然撰金然字廣菴上海人康熙壬戌進士官至司經局洗馬是編分爲七種飮醇堂文集八卷抱膝庭詩草二十卷娛暉堂集二卷和陶靖節集三卷和李昌谷集一卷西山紀遊詩一卷南浦詞三卷金然與施閏章宋琬遊其才思格力亦介於二人之間
</p>
<div class="section" id="title-94"><h2>
	奉使滇南集<span class="jiazhu">無卷數　兩江總督採進本</span>
</h2></div>
<p class="em2">
	國朝許嗣隆撰嗣隆字山濤如臯人康熙壬戌進士官翰林院編修是編乃康熙癸酉奉命典試雲南往來紀行之作多述山川名勝
</p>
<div class="section" id="title-95"><h2>
	嶺南二紀二卷<span class="jiazhu">浙江巡撫採進本</span>
</h2></div>
<p class="em2">
	國朝茅兆儒撰兆儒號雪鴻錢塘人是編皆其紀遊之詩一曰嶺南方物紀乃康熙壬戌居韶州時所作凡二百四十種各以絶句一首紀之而畧註其狀於題下一曰粤行日紀則述其戊午嵗自錢塘至廣州途中六十二日所經凡一百四十餘首亦每題爲一絶句
</p>
<div class="section" id="title-96"><h2>
	正誼堂集十二卷<span class="jiazhu">江西巡撫採進本</span>
</h2></div>
<p class="em2">
	國朝張伯行撰伯行有道統錄已著錄是編前二卷爲奏議第三卷至第五卷皆尋常案牘之文第六卷爲書大抵講學之語第七卷八卷爲序皆已見所刋各書中第九卷至十二卷爲記論說議傳墓誌墓表祭文雜著迹其一生大抵歩趨陸隴其也
</p>
<div class="section" id="title-97"><h2>
	愛日堂詩二十七卷<span class="jiazhu">浙江巡撫採進本</span>
</h2></div>
<p class="em2">
	國朝陳元龍撰元龍有格致鏡原已著録愛日堂者聖祖仁皇帝御書故以名集其詩編年分集凡十二種
</p>
<div class="section" id="title-98"><h2>
	鶴侣齋集三卷<span class="jiazhu">山東巡撫採進本</span>
</h2></div>
<p class="em2">
	國朝孫勷撰勷字子未一字予未號莪山又號誠齋德州人康熙乙丑進士官至大理寺少卿終於通政司參議其集凡詩一卷文二卷勷性簡傲不諧於俗集中石文詩云山鬼矜伎倆此老如不聞或具袍笏拜此老亦不尊坦然自高卧雨蝕靑苔㾗蓋亦自寓云
</p>
<div class="section" id="title-99"><h2>
	寳宸堂集四卷<span class="jiazhu">湖北巡撫採進本</span>
</h2></div>
<p class="em2">
	國朝張希良撰希良有春秋大義已著錄是集凡文二卷詩二卷希良久困名場早年著述頗多亢厲之音自選入詞館後其體乃一變焉
</p>
<div class="section" id="title-100"><h2>
	倚雲閣詩集一卷<span class="jiazhu">山東巡撫採進本</span>
</h2></div>
<p class="em2">
	國朝汪灝撰灝字文漪一字天泉臨淸人康熙乙丑進士官至貴州巡撫是集爲王士禎所定凡評點悉仍士禎之舊自題蔣都憲家慶圖以下則士禎所未見故評點闕焉灝詩一以士禎爲法集中有讀唐賢三昧集二絶句殆於鑄金呼佛然姿韻畧同而近體多凑泊語不及士禎之天然也同時別有汪顧字紫滄休寧人康熙癸未進士官翰林院編修二人詩文傳寫者往往相淆惟以字爲别識而已
</p>
<div class="section" id="title-101"><h2>
	𡵚老編年詩鈔十三卷<span class="jiazhu">浙江巡撫採進本</span>
</h2></div>
<p class="em2">
	國朝金張撰張字介山錢塘人其詩起康熙乙丑迄癸酉凡九年之作分年爲卷甲戌至丙子詩四卷題曰續鈔其外集五種曰己未詩刪曰么鳳詞曰庚申詩刪曰學成齋詩話曰雜著則皆有錄無書不知爲殘缺爲未刻也張詩力掃明人蹈襲之弊而間失之輕自稱學楊誠齋今檢所作其得失皆去之不遠所言可謂不誣矣
</p>
<div class="section" id="title-102"><h2>
	崑崙山房集三卷<span class="jiazhu">山東巡撫採進本</span>
</h2></div>
<p class="em2">
	國朝張篤慶撰篤慶有班范肪截已著錄其詩古文頗知名於時此集乃有文而無詩疑編次未竟之本也篤慶才藻富有洋洋纚纚動輙千言風發泉湧不可節制如集中所載代王士禎作候補中書吳燦墓誌銘今錄入蠶尾續集者已刪削十之三四則亦頗病其冗漫矣其曰崑崙山房者以所居室旁有小山號崑崙因以名集云
</p>
<div class="section" id="title-103"><h2>
	鬲津草堂詩集<span class="jiazhu">無卷數　山東巡撫採進本</span>
</h2></div>
<p class="em2">
	國朝田霡撰霡字子益號樂園又號香城居士德州人康熙丙寅拔貢生授堂邑縣教諭以病未赴霡與兄雯需並能詩雯才調縱橫沿幾社之餘風以奇偉鉅麗自喜與王士禎同郡同時而隱然負氣不相下士禎池北偶談中載其服藥必取異名一事亦陰不滿之霡乃獨從士禎遊是編凡鬲津草堂五字古體詩一卷五字今體詩一卷皆士禎評而序之序稱唐有詩不必建安黃初也元和以後有詩不必神龍開元也北宋有詩不必李杜高岑也語蓋爲雯而發又鬲津草堂絶句詩一卷里人孫勷序之序稱吾州近時前輩以詩名者無間於時余性不近詩然當披編佩句之餘亦或頗有所覩於作者之旨大都若格格於余懷未能强以爲無間然也語亦侵雯然觀霡所作雖密咏恬吟成一邱一壑之趣至才力富健究不足以敵雯也集後又有菊隱集一卷南遊藁一卷總題曰鬲津草堂七十以後詩黃越序之稱其垂老所作彌淡彌甘大抵霡生平爲詩以七言絶句自負自少至老亦惟是體特多云
</p>
<div class="section" id="title-104"><h2>
	匡山集六卷<span class="jiazhu">山東巡撫採進本</span>
</h2></div>
<p class="em2">
	國朝王沛恂撰沛恂字書巖諸城人官兵部主事是集凡文五卷詩一卷詩文皆伉直有氣而亦有恃氣之處故意之所至暢所欲言不免時有累句
</p>
<div class="section" id="title-105"><h2>
	綺樹閣稿一卷<span class="jiazhu">山東巡撫採進本</span>
</h2></div>
<p class="em2">
	國朝安箕撰箕字靑士壽光人致遠之次子是集止詩二十八首賦九首記一篇附載致遠集末箕名父之子承其家學故詩文皆有矩度惟波瀾尚未老成則問世太早之故也
</p>
<div class="section" id="title-106"><h2>
	箐菴遺稿一卷<span class="jiazhu">内府藏本</span>
</h2></div>
<p class="em2">
	國朝汪筠撰筠字禹吹編修琬之長子少補吳江學諸生年三十二病咯血卒琬得其遺詩數十篇爲刋附於汪氏家傳集後
</p>
<div class="section" id="title-107"><h2>
	學古堂詩集六卷<span class="jiazhu">浙江巡撫採進本</span>
</h2></div>
<p class="em2">
	國朝沈季友撰季友字客子平湖人康熙丁卯副榜貢生其集卷一至卷三曰南旋集卷四至卷六曰秋蓬集乃其孫鑰所合刋季友爲陸葇之婿與汪琬毛奇齡以詩相倡和奇齡爲作集序亦以才子目之然抑揚皆在是兩字矣
</p>
<div class="section" id="title-108"><h2>
	半庵詩稿<span class="jiazhu">無卷數　山東巡撫採進本</span>
</h2></div>
<p class="em2">
	國朝勞巁撰巁字貞著陽信人山左詩鈔作勞礪其字從石然此本爲其家刻字皆從山則山左詩鈔誤也巁年五十四爲詩故工候未深多不入律高適曠代之才固不容於數見矣
</p>
<div class="section" id="title-109"><h2>
	東湖文集三卷<span class="jiazhu">江蘇周厚堉家藏本</span>
</h2></div>
<p class="em2">
	國朝朱璘撰璘所編諸葛丞相集已著錄是集前二卷爲襍文第三卷即所作通鑑輯畧之論斷然止於唐末似非完本也
</p>
<div class="section" id="title-110"><h2>
	藥亭詩集二卷<span class="jiazhu">江蘇周厚堉家藏本</span>
</h2></div>
<p class="em2">
	國朝梁佩蘭撰佩蘭字藥亭番禺人康熙戊辰進士改庶吉士是編乃休寧汪觀所選皆近體詩卷首有朱文小印曰古體嗣出則不但非其全集即選本亦尚未刻竣矣
</p>
<div class="section" id="title-111"><h2>
	鉢山堂詩集十九卷<span class="jiazhu">浙江巡撫採進本</span>
</h2></div>
<p class="em2">
	國朝陳阿平撰阿平字獻吉東莞人康熙中諸生與梁佩蘭同時是集即佩蘭爲之序其古體勁直而少醖釀五言律詩如東風歸故國孤燭對高樓明月又將滿秋風吹别離諸聯頗有風味惜不多得耳
</p>
<div class="section" id="title-112"><h2>
	朝寒亭詩集十卷文集四卷<span class="jiazhu">江西巡撫採進本</span>
</h2></div>
<p class="em2">
	國朝趙俞撰俞號蒙泉嘉定人康熙戊辰進士官定陶縣知縣是集俞所自編詩格極爲遒上但才鋒太銳少一唱三嘆之致文則縱筆而成傷於平易又不及其詩
</p>
<div class="section" id="title-113"><h2>
	枤左堂詩集六卷詞四卷續集三卷<span class="jiazhu">江西巡撫採進本</span>
</h2></div>
<p class="em2">
	國朝孫致彌撰致彌字愷似嘉定人康熙中被薦以太學生賜二品服出使朝鮮採詩戊辰成進士改庶吉士官至翰林院侍讀學士殁後詩稿散佚雍正中張鵬翀朱厚章得抄本於戴璣家始選而刻之詞凡三種曰别花餘事曰海沜曰衲琴皆其門人樓儼所定續集附詞後則未詳何人編次也致彌以書名得董其昌之法詩則以跌宕流逸爲長而率易亦所不免
</p>
<div class="section" id="title-114"><h2>
	峇㠠山人集<span class="jiazhu">無卷數山東巡撫採進本</span>
</h2></div>
<p class="em2">
	國朝謝乃實撰乃實字華函福山人福山有峇㠠山因號峇㠠山人康熙戊辰進士官興寧縣知縣是集不分卷數但以各體類從而附詩餘於末其詞名絶句一百三十首別爲一冊爲古今所未有然雜體昉自齊梁究爲小品可偶一爲之不可以爲擅長之技也
</p>
<div class="section" id="title-115"><h2>
	過江集四卷<span class="jiazhu">兩淮馬裕家藏本</span>
</h2></div>
<p class="em2">
	國朝史申義撰申義字叔時號蕉飮江都人康熙戊辰進士選庶吉士散館改給事中時新城王士禎方以詩名海内嘗稱申義及湯右曾足傳其衣鉢見集中自註聖祖仁皇帝嘗以後進詩人詢澤州陳廷敬廷敬以申義及周起渭對見廷敬序中其官翰林時有蕪城集典試雲南時有使滇集此則官給事中時前後數年作也
</p>
<div class="section" id="title-116"><h2>
	寒村集三十六卷<span class="jiazhu">江蘇周厚堉家藏本</span>
</h2></div>
<p class="em2">
	國朝鄭梁撰梁字禹梅慈谿人康熙戊辰進士官至高州府知府是編詩分十一集一曰見黃稿詩刪五卷二曰五丁詩稿五卷三曰安庸集一卷四曰玉堂集一卷五曰歸省偶錄一卷六曰還朝詩存一卷七曰玉堂後集一卷八曰寳善堂集一卷九曰白雲軒集一卷十曰南行雜錄一卷十一曰高州詩集二卷文分四集一曰見黃稿二卷二曰五丁集二卷三曰安庸集二卷四曰寒村雜錄二卷補一卷又半生亭集一卷息尚編四卷則詩文合刻也梁受學於黃宗羲嘗謂陳師道年三十一見黃魯直盡焚其稿而學焉梁見宗羲時亦三十一故詩文皆以見黃稿爲冠其文得之宗羲者爲多而根柢較宗羲少薄詩則旁門别徑殆所謂有韻之語錄其書定山詩抄句云明朝詩學崔公甫若語仙才拜定山可以得其宗旨之所在矣
</p>
<div class="section" id="title-117"><h2>
	雙雲堂文稿六卷詩稿六卷<span class="jiazhu">浙江巡撫採進本</span>
</h2></div>
<p class="em2">
	國朝范光陽撰光陽字國雯號北山鄞縣人康熙戊辰進士改庶吉士官至福建延平府知府是集爲其晩年所手定没後其孫從律等以充安堂近稿附入刋行其曰雙雲堂者以其先墓有紅雲白雲二山故名所居以示不忘其祖之義云
</p>
<div class="section" id="title-118"><h2>
	藜乘初集一卷二集二卷<span class="jiazhu">山東巡撫採進本</span>
</h2></div>
<p class="em2">
	國朝劉以貴撰以貴字滄嵐濰縣人康熙戊辰進士是編初集先詩後文二集先文後詩每篇之後附王道炷評語道炷序稱其語意獨造刻鑿精深蓋生澁爲工者後附初學正鵠數十則皆鄉塾講師語也
</p>
<div class="section" id="title-119"><h2>
	嶢山文集四卷詩集一卷<span class="jiazhu">山東巡撫採進本</span>
</h2></div>
<p class="em2">
	國朝田從典撰從典字克正陽城人康熙戊辰進士官至文華殿大學士諡文端是集奏疏序傳等襍文五十餘篇爲四卷詩三十餘首爲一卷又附以補刻文一册據卷首儲大文序謂從典文多散佚此乃其子曁族屬所搜輯者故僅止於此非全本也
</p>
<div class="section" id="title-120"><h2>
	潘中丞集四卷<span class="jiazhu">江蘇巡撫採進本</span>
</h2></div>
<p class="em2">
	國朝潘宗洛撰宗洛字書原號巢雲又號垠谷宜興人康熙戊辰進士官至湖南巡撫詩文多臺閣之作奏疏序記家訓等篇明白質直視其文頗爲勝之卷末有儲大文所作傳以爲古文詞上宗史記詩由玉溪詣少陵皆以千古第一人推之則非其實也
</p>
<div class="section" id="title-121"><h2>
	楝亭詩鈔五卷附詞鈔一卷<span class="jiazhu">江蘇巡撫採進本</span>
</h2></div>
<p class="em2">
	國朝曹寅撰寅有居常飮饌錄已著錄其詩一刻於揚州計盈千首再刻於儀徵則寅自汰其舊刻而吳尚中開雕於東園者此本即儀徵刻也其詩岀入於白居易蘇軾之間
</p>
<div class="section" id="title-122"><h2>
	時用集<span class="jiazhu">無卷數　浙江巡撫採進本</span>
</h2></div>
<p class="em2">
	國朝陳訏撰訏有句股引蒙已著錄訏爲黃宗羲門人又與查愼行同里友善故文格詩格俱有所受然所作終亞於二人是集爲訏所自編凡四十嵗以前所作悉刪去之斷自己巳迄戊子爲正編又自己丑迄壬子爲續編則其晩所增刻也其曰時用集者訏自序謂家塾署聯用東坡語春秋古史乃家法詩筆離騷亦時用故手訂正續集遂以時用標題云
</p>
<div class="section" id="title-123"><h2>
	善卷堂四六十卷<span class="jiazhu">浙江巡撫採進本</span>
</h2></div>
<p class="em2">
	國朝陸繁弨撰吳自高註繁弨字拒石錢塘人自高字若山桐城人官翰林院待詔是集皆駢體之文崑山徐炯爲刻板陳廷會序之而章藻功爲之跋藻功繁弨之門人即作思綺堂四六者也本止四卷雍正甲寅自高爲之注始分十卷王晫今世說載繁弨自許儷語爲海内少雙蓋是時陳維崧吳綺皆已下世矣
</p> 



</div></body></html>