<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百三十一·子部四十一（雜家類存目八）</title></head><body><div id="text">

<p>
<strong>欽定四庫全書總目卷一百三十一</strong>
</p>
<div class="section" id="title-0"><h1>
	子部四十一
</h1><hr/></div>
<div class="section" id="title-1"><h2>
	雜家類存目八
</h2></div>
<div class="section" id="title-2"><h2>
	帝皇龜鑑三十四卷<span class="jiazhu">兩淮馬裕家藏本</span>
</h2></div>
<p class="em2">
	舊本題宋王欽若撰欽若事迹具宋史本傳是書攷宋以來史志書目皆不著錄詳檢其文即冊府元龜中帝王一部卷首欽若序即原書之總類也僞妄剽竊之書本不足辨而旣有傳本恐滋疑誤是以存而論之焉
</p>
<div class="section" id="title-3"><h2>
	徽言一卷<span class="jiazhu">浙江范懋柱家天一閣藏本</span>
</h2></div>
<p class="em2">
	宋司馬光編光手抄諸子史集精語置諸座右以自警自題其首云迂叟年六十八蓋元祐初爲相時也後有陳振孫跋載光自題其末云余此書類舉人抄書然舉子所抄獵其辭余所抄覈其意舉人志科名余志道德今是編已失其題末未知陳氏所載爲全文否又陳氏稱自國語以下六書今惟國語家語韓詩外傳孟子荀子五書疑有佚缺又毎條下間有題識數字者卷末又列所欲取書名二十二種蓋未完之藁後人以光手書重之耳
</p>
<div class="section" id="title-4"><h2>
	卧遊錄一卷<span class="jiazhu">江蘇巡撫採進本</span>
</h2></div>
<p class="em2">
	舊本題朱吕祖謙撰祖謙有古周易已著錄是書前有嘉定九年王深源序後有嘉靖壬午顧元慶跋凡四十五則前二十一則全錄劉義慶世說新語次十八則全錄蘇軾襍著及陶潛集惟後二則不知爲誰語其言參差不倫了無取義祖謙必不如是之陋此本出陳繼儒普秘笈中殆明人依託也
</p>
<div class="section" id="title-5"><h2>
	經子法語二十四卷<span class="jiazhu">浙江巡撫採進本</span>
</h2></div>
<p class="em2">
	宋洪邁撰邁有史記法語已著錄邁兄弟並以詞科起家此書蓋即摘經子新穎字句以備程試之用者凡易一卷書二卷詩三卷周禮二卷禮記四卷儀禮公羊傳穀梁傳孟子荀子列子國語太元經各一卷莊子四卷體例畧如類書但不分門目與經義絶不相涉朱彝尊以易法語一卷詩法語一卷之類散入經義考各門之中題曰未見未免失考矣
</p>
<div class="section" id="title-6"><h2>
	文苑英華鈔四卷<span class="jiazhu">浙江巡撫採進本</span>
</h2></div>
<p class="em2">
	宋高似孫編似孫有剡錄已著錄是編乃採摘文苑英華中典雅字句可供文章之用者仿洪邁經子法語之例鈔合成帙刻本仍以原目爲次不分卷數以似孫原序考之當時實分四卷也其中以諸本叅校如吕令開蓮峯賦別本皆作氣開秋爽此本作氣涵秋爽賈至早朝詩別本皆作共沐恩波鳳池上朝朝染翰侍君王此本作共沐恩波鳳池裏終朝黙黙侍君王李羣玉黃陵廟詩別本皆作迴風日暮吹芳芷此本作東風日暮吹香芷皆小有異同韓愈汴州東西水門記別本俱作請紀成績此本皆作請紀其成績又遂極其危句此本作遂持危亦皆韓集舉正韓文考異所未載其捜羅亦頗該洽自序謂周必大奉勅校文苑英華是書有助焉然摘錄不具首尾僅爲詞科餖飣之學爾
</p>
<div class="section" id="title-7"><h2>
	養生雜纂二十二卷附月覽二卷<span class="jiazhu">兩淮鹽政採進本</span>
</h2></div>
<p class="em2">
	宋周守忠撰守忠號㮤菴<span class="jiazhu">案㮤古文松字</span>不知何許人初以養生宜忌之事按月編錄名日月覽後於嘉定壬午又廣爲雜纂首爲總敘三篇次以事類分爲十三部後人以月覽附刻於後共爲一書總題曰養生雜類非其本名也
</p>
<div class="section" id="title-8"><h2>
	石屏新語二卷<span class="jiazhu">浙江吳玉墀家藏本</span>
</h2></div>
<p class="em2">
	舊題宋戴復古撰復古字式之天台黃巖人居南塘石屏山因以自號是編以石屏新語爲名則當爲復古所手著乃編中惟錄張詢古五代新說陳郁藏一話腴二種而多所刪節當是後人依託其名抄撮成帙也
</p>
<div class="section" id="title-9"><h2>
	補妬記八卷<span class="jiazhu">浙江鄭大節家藏本</span>
</h2></div>
<p class="em2">
	舊本題曰京兆王績編不著時代案晁公武讀書志載有此書一卷謂不知何人所輯陳振孫書錄解題亦有此書稱王績撰因古有宋虞氏妬記今不傳故補之其題名與此相合當即振孫所見之本其書自一卷至六卷紀商周迄五季妬婦之事第七卷曰雜妬謂淫亂而妬及事涉神怪者第八卷曰總敘乃襍說文章自涼張續妬婦賦以下並闕故振孫所稱治妬二方已無之然振孫旣云古妬記不傳而書中又有採自妬記者不知何據殆於類書剽取之至第七卷内宋仁宗尚楊二美人事乃注云見宋史則明人已有所附益非復宋代原書矣
</p>
<div class="section" id="title-10"><h2>
	古今藝苑談槩上集六卷下集六卷<span class="jiazhu">兩江總督採進本</span>
</h2></div>
<p class="em2">
	舊本題俞文豹撰案文豹宋人所著吹劍錄外集已著錄此編多引明代諸書蓋僞託也書中襍采故實無所辨論毎條下各列書名而疎舛特甚如鄒忌妻妾事出戰國策而註曰十二國春秋列子攫金於市事末增吏大笑之四字當爲無知書賈抄撮說部僞立新名也
</p>
<div class="section" id="title-11"><h2>
	澄懷錄二卷<span class="jiazhu">兩淮鹽政採進本</span>
</h2></div>
<p class="em2">
	宋周密撰密有志雅堂襍鈔已著錄是書採唐宋諸人所紀登涉之勝與曠達之語彚爲一編皆節載原文而注書名其下亦世說新語之流別而稍變其體例者也明人喜摘錄清談目爲小品濫觴所自蓋在此書矣
</p>
<div class="section" id="title-12"><h2>
	女教書四卷<span class="jiazhu">永樂大典本</span>
</h2></div>
<p class="em2">
	元許熙載撰熙載字獻臣彰德相州人叅知政事有壬之父也是編集經書及先儒之言凡有闗於女教者分爲六篇曰内訓曰昏禮曰婦道曰母儀曰孝行曰貞節
</p>
<div class="section" id="title-13"><h2>
	景行錄一卷<span class="jiazhu">浙江范懋柱家天一閣藏本</span>
</h2></div>
<p class="em2">
	舊本題元史弼編弼字君佐自號紫微老人博野人官至福建行省平章政事封鄂國公事迹具元史本傳是編成於至元丁亥所錄格言百餘條多剽掇省心錄之語前有弼自序其詞潦倒可笑似出妄人所依託復有明瞿佑序稱宣德戊申侍太師英國公坐因問經史中警句可資觀覽而切於修省者謹寫一編拜獻以供淸暇之一顧末題門下士瞿佑手錄時年八十有二詞亦庸劣佑似不應至此考成化丙戌木訥作佑歸田詩話序雖有太師英國張公延爲西席之語然佑自序作於洪熙乙巳稱老與農圃爲徒亦竊歸田之號又稱輟耕隴上箕踞桑陰則洪熙時已返江南矣安得宣德戊申尚作客張輔家哉其爲假名於佑尤顯然矣後又有正德乙亥鎭遠侯顧士隆重刋序嘉靖甲午衡王重刋序蓋皆因仍僞本不及考核耳
</p>
<div class="section" id="title-14"><h2>
	有官龜鑑十九卷<span class="jiazhu">永樂大典本</span>
</h2></div>
<p class="em2">
	元蘇霖撰霖有書法鉤元已著錄是編採前人服官事迹彚爲一書凡分四十類皆以四字標題如輔相君王贊翼皇儲之類頗涉於俗且旣有陳善閉邪又有繩愆糾繆直言極諫之類亦病於複體例殊爲猥雜所引諸書惟有元諸人言行採自家傳墓誌者問爲他書所未載其餘經史子集皆人所習見論斷尤罕所發明殊無可采也
</p>
<div class="section" id="title-15"><h2>
	忍經一卷<span class="jiazhu">永樂大典本</span>
</h2></div>
<p class="em2">
	元吳亮撰亮字明卿錢塘人前有馮寅序稱吳君精於經術吏事至元癸巳解海運元幕之任恬淡自居於纂述厯代帝王世系之暇思其平生行已惟一忍字會集羣書中格言大訓以爲一編所採皆習見之書蓋姑以見意云爾
</p>
<div class="section" id="title-16"><h2>
	閒博錄一卷<span class="jiazhu">浙江巡撫採進本</span>
</h2></div>
<p class="em2">
	不著撰人名氏諸家書目亦不著錄大都述先正格言及達觀保生之事卷中有一條稱吾鄉沈持要詹事今年已八十有三耳目聰明云云持要乃沈樞之字樞德淸人則此書似當爲宋南渡後湖州人所撰然書末復有二條一稱皇朝修經世大典云云一稱聖朝郊祀祝文天子以下止右丞相得預名云云經世大典成於元文宗至順二年据元史百官志專任右丞相亦自至順二年始則此書之成又當在至順以後矣觀卷中採摘舊事往往直錄原文沈持要一條疑亦從他書抄撮未及改正其實乃元末人所作也
</p>
<div class="section" id="title-17"><h2>
	女紅餘志二卷<span class="jiazhu">浙江巡撫採進本</span>
</h2></div>
<p class="em2">
	舊本題龍輔撰據原序所稱乃武康常陽之妻序不題年月不知何許人也上卷皆採掇新艷字句陽序稱外父爲蘭陵守元度公後家多異書細君女紅中饋之暇輒閱之擇其當意者編成四十卷屬余遊宦京師細君精差其最佳者手錄之僅四十之一云云然皆不著出典又無一語爲諸書所經見殆雲仙散錄之流下卷皆輔所作小詩亦淺弱不足採錄錢希言戲瑕稱爲好事者所依託則明人已灼知其僞毛晉乃刻之詩詞襍俎中失考甚矣
</p>
<div class="section" id="title-18"><h2>
	誠齋襍記二卷<span class="jiazhu">内府藏本</span>
</h2></div>
<p class="em2">
	舊本題元林坤撰前有永嘉周達卿序稱坤字載卿會稽人曾官翰林所著書凡十二種此乃其一誠齋坤所自號也作序年月題丙戌嘉㔻不署紀元書中引聶碧窻詩與古人並列聶爲元初道士則是書在後矣中皆剽掇各家小說餖飣割裂而不著出典如崑嵛奴磨勒一事分於五處載之其弇陋可知也
</p>
<div class="section" id="title-19"><h2>
	瑯嬛記三卷<span class="jiazhu">兩江總督採進本</span>
</h2></div>
<p class="em2">
	舊本題元伊世珍撰語皆荒誕猥瑣書首載張華爲建安從事遇仙人引至石室多奇書問其地曰瑯嬛福地也註出元觀手抄其命名之義當取此然元觀手抄竟亦不知爲何書其餘所引書名大抵眞僞相襍蓋亦雲仙散錄之類錢希言戲瑕以爲明桑懌所僞託其必有所據矣
</p>
<div class="section" id="title-20"><h2>
	勸善書二十卷<span class="jiazhu">永樂大典本</span>
</h2></div>
<p class="em2">
	明仁孝皇后撰書成於永樂三年其所採輯兼及三教蓋意主勸戒下愚不及所作内訓之純粹也
</p>
<div class="section" id="title-21"><h2>
	臣鑒三十七卷<span class="jiazhu">内府藏本</span>
</h2></div>
<p class="em2">
	明宣宗皇帝撰有宣德元年四月御製序取春秋迄金元人臣事蹟分善可爲法惡可爲戒二類而宋之張俊亦在善可爲法類品第似未盡允也
</p>
<div class="section" id="title-22"><h2>
	外戚事鑒二卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏千頃堂書目有明宣宗御製外戚事鑒五卷於漢以下厯代戚里之臣舉其善惡之跡併其終所得吉凶類而列之得七十九人宣德元年四月書成皇親各賜一本此本所載大畧相符然所列止五十六人而書亦祗二卷殆後人有竄改非其原書矣
</p>
<div class="section" id="title-23"><h2>
	君鑒五十卷<span class="jiazhu">内府藏本</span>
</h2></div>
<p class="em2">
	明景皇帝撰景泰四年成書有御製序亦分善可爲法惡可爲戒二類與宣宗臣鑒相同而自二十九卷及三十五卷皆記明祖宗之事則用范祖禹帝學例也
</p>
<div class="section" id="title-24"><h2>
	昭鑒錄十一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明洪武初奉勅撰案千頃堂書目曰太祖常命禮部尚書陶凱等采錄漢唐以下藩王善惡以爲鑒戒編輯未竟復詔秦王傅文原吉翰林編修王僎國子博士李叔元助教朱復錄事蔣子杰等續修之洪武六年書成太子贊善宋濓爲序即此編也然虞稷稱其書五卷又稱一作二卷此本十一卷而善可爲法止於元其後有先善後惡一門而惡可爲戒僅止於宋似尚缺一卷不知虞稷何以云然也
</p>
<div class="section" id="title-25"><h2>
	永鑑錄二卷<span class="jiazhu">永樂大典本</span>
</h2></div>
<p class="em2">
	明洪武中奉勅撰凡分六目一曰篤親親之義一曰失親親之義訓朝廷也一曰善可爲法一曰惡可爲戒一曰立功國家一曰被姦陷害訓諸王也每條各舉古事而以俗語演之取其易通曉也
</p>
<div class="section" id="title-26"><h2>
	歷代駙馬錄二卷<span class="jiazhu">永樂大典本</span>
</h2></div>
<p class="em2">
	明洪武中奉勅撰其書取自漢至宋尚主之人各敘其善惡事蹟以示法戒亦演以俗語
</p>
<div class="section" id="title-27"><h2>
	公子書三卷<span class="jiazhu">永樂大典本</span>
</h2></div>
<p class="em2">
	明洪武中熊鼎等奉勅撰採摭古事分爲三類一良臣門一忠臣門一姦臣門其詞較永鑑錄尤俚淺蓋以訓開國武臣之子弟故務取通俗云
</p>
<div class="section" id="title-28"><h2>
	帝王寳範三卷<span class="jiazhu">永樂大典本</span>
</h2></div>
<p class="em2">
	明馬順孫撰順孫江南人洪武中布衣是書雜采經史分類編輯其目二十三當太祖開創之初嘗進於朝冀採以定制作興禮樂然擇焉不精語焉不詳徒爲老生之常談而已千頃堂書目載此書作六十卷今考永樂大典所載實止三卷雖編錄時或有合併不應懸絶至此殆黃虞稷未見原書也
</p>
<div class="section" id="title-29"><h2>
	使規一卷<span class="jiazhu">浙江汪啟淑家藏本</span>
</h2></div>
<p class="em2">
	明張洪撰永樂四年洪以行人司行人奉使往諭緬甸著有南夷書已著錄此書亦是時所作采古人奉使事迹勒爲一編分十有六類曰忠信曰節義曰廉介曰謙德曰博古曰文學曰識量曰智愚曰威儀曰說辭曰舉賢曰咨訪曰服善曰詳愼曰勇畧曰警戒各列事實於前而斷以己意末爲使緬附錄紀當日往返情形並載所與緬酋書六篇
</p>
<div class="section" id="title-30"><h2>
	景仰撮書一卷<span class="jiazhu">江蘇巡撫採進本</span>
</h2></div>
<p class="em2">
	明王達撰達有筆疇已著錄是書一名尚論篇取古人可爲師法者凡五十二事皆前列舊文後係以論率浮淺無意義又出筆疇之下矣
</p>
<div class="section" id="title-31"><h2>
	學笵二卷<span class="jiazhu">浙江巡撫採進本</span>
</h2></div>
<p class="em2">
	明趙撝謙撰撝謙有六書本義已著錄是書分六門一曰教笵言訓導子弟之法二曰讀笵列所應讀之書三曰點笵皆批點經書凡例四曰作笵論作文五曰書笵論筆法六曰襍笵論琴研鼎彝字畫印章之類撝謙頗以小學名而此書所述至爲弇陋襍笵一門尤爲不倫蓋家塾訓蒙之式用以私課子弟耳懸以爲學者定笵則謬矣
</p>
<div class="section" id="title-32"><h2>
	綱常懿範十卷<span class="jiazhu">江西巡撫採進本</span>
</h2></div>
<p class="em2">
	明周是修撰是修初名德以字行泰和人洪武中舉明經由霍邱訓導改衡府紀善燕王兵入死之事迹具明史本傳乾隆四十一年賜諡節愍是編前有自序稱因閒居感其母彭氏教以忠孝大端因採輯前言往行凡十六門曰明王良相名將循吏忠烈純孝女德友悌交契儒宗才傑世昌淸隱聯芳德報同居通一千三百九十有六條解縉作是修墓誌楊士奇作是修傳亦皆稱其嘗撰是書與此本合史稱其嘗輯古今忠節事爲觀感錄與此不同或一書而二名歟案是修授命成仁爭光日月作此書以培植綱常行不愧言尤足以風動百世自宜錄之以傳久遠然核其所述大抵荒陋弇鄙類村塾野老稍知字義者所爲殊不似是修之筆殆原書久佚而其後人贋補之如張九齡千秋金鑑類也故今惟錄其文集而是書則附存目焉
</p>
<div class="section" id="title-33"><h2>
	爲善陰隲十卷<span class="jiazhu">内府藏本</span>
</h2></div>
<p class="em2">
	明永樂十三年官撰頒行前有成祖自製序所采共百六十五條各以四字標題加之論斷并系以詩
</p>
<div class="section" id="title-34"><h2>
	政訓二卷<span class="jiazhu">兩江總督採進本</span>
</h2></div>
<p class="em2">
	明彭韶編韶字鳳儀莆田人天順丁丑進士官至刑部尚書謚惠安事迹具明史本傳是編凡文公政訓一卷皆採掇朱子語類中論政之語西山政訓則眞德秀西山集中所載帥長沙及知泉州日告諭官僚之文也西山政訓之末舊附心政二經見張悅序中此本乃陳繼儒刻入寳顔堂秘笈者因心政二經有别本自行故所存僅此二卷云
</p>
<div class="section" id="title-35"><h2>
	聞見類纂小史十四卷<span class="jiazhu">浙江范懋柱家天一閣藏本</span>
</h2></div>
<p class="em2">
	明魏偁撰偁字達卿鄞縣人官石城縣訓導是書内篇十七皆記人倫文行之足爲世法者外篇七記神鬼外國諸事續篇一皆襍說篇各有序有論大扺據所見聞載之雖採摭頗繁而多傷於俚
</p>
<div class="section" id="title-36"><h2>
	食色紳言二卷<span class="jiazhu">兩江總督採進本</span>
</h2></div>
<p class="em2">
	舊本題明皆春居士撰不著名氏考明本瀛奎律髓有成化丁亥新安守龍遵敘自稱皆春居士疑即遵作也其書凡飮食紳言一卷勉人戒殺男女紳言一卷勉人節慾皆摭取前人成語及佛經道藏諸書
</p>
<div class="section" id="title-37"><h2>
	奚囊手鏡十三卷<span class="jiazhu">安徽巡撫採進本</span>
</h2></div>
<p class="em2">
	明楊循吉撰循吉有蘇州府纂修識異已著錄循吉好蓄異書聞有秘本必購求繕寫是編薈稡諸類書頗稱博贍而門目未分茫無體例劉鳳王世貞曾分得其稿後遂散佚明史藝文志作二十卷此止十三卷不知爲鳳家之半部抑世貞家之半部也
</p>
<div class="section" id="title-38"><h2>
	諸子纂要八卷<span class="jiazhu">内府藏本</span>
</h2></div>
<p class="em2">
	明黎堯卿編堯卿忠州人宏治癸丑進士其書襍抄諸子之文以備科舉之用仿高棅唐詩品彚例分正宗接武餘響之類尤爲效顰棅之品詩論者巳多異議况以其例品諸子乎
</p>
<div class="section" id="title-39"><h2>
	儼山外記一卷<span class="jiazhu">編修程晉芳家藏本</span>
</h2></div>
<p class="em2">
	舊本題明陸深撰深有南巡日錄已著錄此書載學海類編中乃曹溶於深儼山堂外集之中隨意摘錄數十條改題此名非深自著之書也
</p>
<div class="section" id="title-40"><h2>
	續觀感錄六卷<span class="jiazhu">浙江巡撫採進本</span>
</h2></div>
<p class="em2">
	明方鵬撰鵬有崑山人物志已著錄自序謂明初周是修嘗作觀感錄紀古今孝義之事其書不傳因復爲此以續之凡事蹟顯著者不錄其人微而事隱非世所恒見者則錄之欲使愚夫愚婦皆知觀感而興起焉然僅據所見摘錄故捜羅未爲該博云
</p>
<div class="section" id="title-41"><h2>
	物異考一卷<span class="jiazhu">兩江總督採進本</span>
</h2></div>
<p class="em2">
	明方鳳撰鳳有方改亭奏草已著錄是書載水異火異眚異木異金石異人異蟲異凡七條厯代災異見於正史襍史者不可勝紀鳳於毎條舉二三事眞所謂挂一漏萬矣
</p>
<div class="section" id="title-42"><h2>
	禱雨錄一卷<span class="jiazhu">兩江總督採進本</span>
</h2></div>
<p class="em2">
	明錢琦撰琦有錢子測語已著錄是書因嘉靖乙巳嵗旱乃輯錄古來修德致雨之事以告守土之官意在規諷其持論未爲不正然自桑林之禱至馬璘之撤土龍皆歸本人事而自鬱林石牛以下乃徵引小說侈談神怪蕩然全失其本旨非惟自亂其例實亦自穢其書矣
</p>
<div class="section" id="title-43"><h2>
	欣賞編<span class="jiazhu">無卷數　浙江巡撫採進本</span>
</h2></div>
<p class="em2">
	不著撰人名氏徐中行序但稱沈潤卿以千頃堂書目考之乃沈津所編潤卿其字也所著鄧尉山志已著錄序中所云茅子康伯續者亦不著其名卷中有茅一相補閱字蓋即其人矣序稱書十卷然實止八冊不分卷數序稱始於詩法終於修眞而書中詩品詞評乃在第三冊尤顚舛無緒所載書出陶宗儀說郛者十之八九皆移易其名其說郛所無一二種亦皆妄增姓氏別立標目非其本書至於改竄屠隆碑帖考尤多舛戾說郛一百卷名見孫作所撰陶宗儀傳世所行本已非其舊此更剽竊而變亂之風益下矣
</p>
<div class="section" id="title-44"><h2>
	諸子品節五十卷<span class="jiazhu">通行本</span>
</h2></div>
<p class="em2">
	明陳深編深有周禮訓雋已著錄是書襍抄諸子分内品外品小品内品爲老子莊子荀子商子鬼谷子管子韓子墨子外品爲晏子子華子孔叢子尹文子文子桓子闗尹子列子屈原司馬相如揚子吕覽孫子尉繚子陸賈新語賈誼新書淮南子小品爲說苑論衡中論又以桓譚陳時政疏崔實政論班彪王命論竇融奉光武及責隗囂二書賈誼弔屈原賦司馬相如揚雄諸賦及諭巴蜀檄難蜀父老劇秦美新諸文錯列其中尤爲龎雜蓋書肆陋本也
</p>
<div class="section" id="title-45"><h2>
	翼學編十三卷<span class="jiazhu">内府藏本</span>
</h2></div>
<p class="em2">
	明朱應奎撰應奎字麗明廣漢人考太學進士題名碑嘉靖辛丑科有朱應奎錦衣衛籍不知即其人否也其書以大學格致誠正修齊治平分類而襍載碎事名實殊爲乖迕如格致類所載花九錫四香閣之屬猥瑣至極而謂足翼大學乎
</p>
<div class="section" id="title-46"><h2>
	談資三卷<span class="jiazhu">兩江總督採進本</span>
</h2></div>
<p class="em2">
	明秦鳴雷撰鳴雷字子豫臨海人嘉靖甲辰進士第一官至南京吏部尚書其書采錄古事不分門類亦不次時代不註出典龎襍叅錯莫喻其去取之意如齊王木履一事乃蘇軾艾子之戲言亦據爲實事錄之其無所别擇可知矣
</p>
<div class="section" id="title-47"><h2>
	廣仁類編四卷<span class="jiazhu">江蘇巡撫採進本</span>
</h2></div>
<p class="em2">
	明王時槐撰時槐字子植號塘南安福人嘉靖丁未進士官至太僕寺少卿出爲陝西布政使叅政中察典罷歸後起爲太常寺卿不赴卒於家事跡具明史儒林傳是書分篤倫德政惠濟活物四類各摭故實配隸之時亦及因果報應之說蓋神道設教以勸喻顓蒙故不盡爲儒者之言也
</p>
<div class="section" id="title-48"><h2>
	學圃藼蘇六卷<span class="jiazhu">浙江朱彝尊家曝書亭藏本</span>
</h2></div>
<p class="em2">
	明陳耀文編耀文有經典稽疑已著錄是編襍錄諸書新異之語不立門目亦無所考訂蓋隨閱隨鈔自備談資而已初耀文官陝西時纂此書以署後亭有雙檜題曰檜林襍志歸里後補輯成帙取藼草忘憂臯蘇釋勞之義改題此名云
</p>
<div class="section" id="title-49"><h2>
	初潭集十二卷<span class="jiazhu">内府藏本</span>
</h2></div>
<p class="em2">
	明李贄撰贄有九正易因已著錄此乃所集說部分類凡五曰夫婦曰父子曰兄弟曰君臣日朋友每類之中又各有子目皆雜采古人事蹟加以評語其名曰初潭者言落髪龍潭時即纂此書故以爲名大抵主儒釋合一之說狂誕謬戾雖粗識字義者皆知其妄而明季乃盛行其書當時人心風俗之敗壊亦大槩可睹矣
</p>
<div class="section" id="title-50"><h2>
	讀升庵集二十卷<span class="jiazhu">副都御史黃登賢家藏本</span>
</h2></div>
<p class="em2">
	明李贄編是編裒集楊愼諸書分類編次凡采錄詩文三卷節錄十七卷去取毫無義例且贄爲狂縱之禪徒愼則博洽之文士道不相同亦未必爲之編輯序文淺陋尤不類贄筆殆萬曆間贄名正盛之時坊人假以射利者耳
</p>
<div class="section" id="title-51"><h2>
	續自警編八卷<span class="jiazhu">兩江總督採進本</span>
</h2></div>
<p class="em2">
	明黃希憲撰希憲字毅所金谿人嘉靖癸丑進士官至應天巡撫是書續宋趙善璙自警編而作襍采自宋至明格言善事分類記載然編次叢脞綱目混淆目列十六卷而書止八卷檢其所載門目又一一無差至以修身修已分爲二門又以考正祀典考復古禮入之將帥門中而末一卷乃全錄山林放曠之詞非復儒者修省語尤爲龎襍
</p>
<div class="section" id="title-52"><h2>
	牧鑑十卷<span class="jiazhu">浙江巡撫採進本</span>
</h2></div>
<p class="em2">
	明楊昱撰昱字子晦別號東谿汀州人是書以經史百家之言有關政治者裒輯成帙爲類凡四曰治本治體應事接人類各有目凡三十有五目又各分上中下上述經傳中紀古人政蹟下摭儒先議論每類首綴小序一篇其餘别無論斷嘉靖乙卯汀州府同知李仲僎序而刋之所徵引甚畧大抵隨意摭拾無闗體要意其爲書帕本也
</p>
<div class="section" id="title-53"><h2>
	芸心識餘七卷續一卷<span class="jiazhu">兩淮鹽政採進木</span>
</h2></div>
<p class="em2">
	明陳其力撰其力字克相號芸心子通海人官南京戶部司務其書成於嘉靖辛酉凡禽鳥獸畜龍蛇蟲䑕魚鼈五部分門隸事毎事標題於前襍列故實而附以論斷龎襍割裂殊無可觀持論尤多猥鄙觀所列引用書目以明道集讀書錄列之經傳以爾雅與眞仙寳誥同列之圖註以說文續文章正宗入之類書甚至漢書之外又有漢史開元遺事之外又有天寳遺事如斯之類指不勝屈殆不足與辨
</p>
<div class="section" id="title-54"><h2>
	烟霞小說三十二卷<span class="jiazhu">江蘇巡撫採進本</span>
</h2></div>
<p class="em2">
	明陸貽孫編貽孫蘇州人是書仿曾慥類說之例刪取稗官襍記凡十二種中如楊循吉吳中故語黃𣈫篷軒記馬愈日抄杜瓊紀善錄王凝齋名臣錄陸延枝說聽六種逸事瑣聞尚資考論至陸粲庚巳編徐楨卿異林祝允明語怪編猥談楊儀異纂陸灼艾子後語六種則神怪不經之事矣
</p>
<div class="section" id="title-55"><h2>
	閱古隨筆續二卷<span class="jiazhu">江蘇周厚堉家藏本</span>
</h2></div>
<p class="em2">
	明穆文熙撰文熙有七雄策纂已著錄是編雜采諸子之文而又不著其所出惟卷首總列其所採書目體例殊謬所錄亦皆習見首頁題正續閱古隨筆而書中題閱古隨筆續蓋尚有正集今未之見
</p>
<div class="section" id="title-56"><h2>
	諸子彚函二十六卷<span class="jiazhu">内府藏本</span>
</h2></div>
<p class="em2">
	舊本題明歸有光編有光有易經淵旨已著錄是編以自周至明子書每人採錄數條多有本非子書而摘錄他書數語稱以子書者且改易名目詭怪不經如屈原謂之玉虛子宋玉謂之鹿谿子江乙謂之囂囂子魯仲連謂之三柱子淳于髠謂之波㺯子孔求謂之子家子張孟談謂之嵗寒子幀弱謂之首山子甘羅謂之潼山子貎辨謂之雲幌子陸賈謂之雲陽子賈誼謂之金門子董仲舒謂之桂巖子韓嬰謂之封龍子東方朔謂之吉雲子劉向謂之靑藜子崔實謂之嵖岈子桓譚謂之荊山子王充謂之委宛子黃憲謂之愼陽子仲長統謂之黌山子王符謂之囘中子桓寛謂之貞山子曹植謂之鏡機子束晳謂之白雲子嵇康謂之靈源子劉勰謂之雲門子陸機謂之于山子劉晝謂之石匏子李翱謂之協律子羅隠謂之靈擘子石介謂之長春子皆荒唐鄙誕莫可究詰有光亦何至於是也
</p>
<div class="section" id="title-57"><h2>
	困學纂言六卷<span class="jiazhu">浙江巡撫採進本</span>
</h2></div>
<p class="em2">
	明李栻撰栻字孟敬豐城人嘉靖乙丑進士官至浙江按察司副使是編乃隆慶庚午栻爲肥鄉知縣時所刋分十二門曰學問曰立志曰存心曰精思曰實踐曰謹言曰敬事曰求師曰取友曰讀書曰作文曰舉業皆採摭古人議論近於講學者分類次敘然講學及於作文抑已末矣作文之外又别立舉業一門其說尤未免於雜也
</p>
<div class="section" id="title-58"><h2>
	灼艾集八卷<span class="jiazhu">浙江巡撫採進本</span>
</h2></div>
<p class="em2">
	不著撰人名氏書前亦無序例據高儒百川書志云九沙山人萬表灼艾時所集也表有海冠議已著錄是編凡分正續餘别四集每集各分上下卷採輯唐宋以來說部毎書祗載一二條或四五條畧似曾慥類說而詳博則不及之也
</p>
<div class="section" id="title-59"><h2>
	百家類纂四十卷<span class="jiazhu">内府藏本</span>
</h2></div>
<p class="em2">
	明沈津編案明有兩沈津其正德中作鄧尉山志及欣賞編者乃蘇州人此沈津慈谿人嘉靖中官含山縣教諭是書所錄自周秦諸子下逮於明殊爲冗濫同時尚書張時徹所作說林亦與焉殆未聞昭明文選不錄何遜之義也
</p>
<div class="section" id="title-60"><h2>
	警心類編四卷<span class="jiazhu">江蘇巡撫採進本</span>
</h2></div>
<p class="em2">
	明張位撰位有間奇集已著錄是書乃其罷相後所輯故多老氏謙退之旨佛氏因果之談
</p>
<div class="section" id="title-61"><h2>
	天池秘集十二卷<span class="jiazhu">直隸總督採進本</span>
</h2></div>
<p class="em2">
	舊本題明徐渭編武林孫一觀校案渭嘉靖中人有筆元要旨已著錄是編所載如葉向髙陳繼儒之類皆在其後渭安得見其詩文蓋即一觀所輯僞托於渭也其書體例駁襍標目詭異前六卷爲總集一曰韻萃諸體詩也二曰調雋詞也三曰籟叶樂府歌行也四曰麗華賦也五曰筆華襍文也六曰志林傳也後六卷爲小說一曰談芬淸言也二曰曠述襍事也三曰諧史詼嘲語也四曰別紀誌怪也五曰致品分良辰美景賞心樂事四子目六曰淸則分花典香禪茗談觴政四子目皆明季山人强作雅態之語四庫之中無類可入以其襍出不倫姑附之襍家類焉
</p>
<div class="section" id="title-62"><h2>
	六鑑舉要六卷<span class="jiazhu">江西巡撫採進本</span>
</h2></div>
<p class="em2">
	明劉元卿撰元卿有大象觀已著錄是編成於萬曆丙午取帝鑑相鑑言鑑牧鑑璫鑑閨鑑六書各撮取其文合爲一帙漏畧殊甚不足以言著作
</p>
<div class="section" id="title-63"><h2>
	古今名賢說海二十二卷<span class="jiazhu">直隸總督採進本</span>
</h2></div>
<p class="em2">
	不著編輯者名氏前有隆慶辛未自序一首題曰飛來山人所錄皆明人說部分爲十集以十干標目自陸粲庚巳編以下凡二十二種種各一卷皆刪節之本非其完書考明陸楫有古今說海一百四十二卷此似得其殘缺之板僞刻序目以售欺者也
</p>
<div class="section" id="title-64"><h2>
	名賢彚語二十卷<span class="jiazhu">浙江巡撫採進本</span>
</h2></div>
<p class="em2">
	不著編輯者名氏前亦有隆慶辛未自序亦稱飛來山人序詞鄙陋疑爲坊賈之筆其書節錄明人小說二十種種爲一卷皆題曰某地某人言尤爲杜撰殆又從古今名賢說海而變幻之耳
</p>
<div class="section" id="title-65"><h2>
	歷代小史一百五卷<span class="jiazhu">内府藏本</span>
</h2></div>
<p class="em2">
	不著編輯者名氏首有沔陽陳文燭序稱侍御李公所集而中丞趙公刻之皆不著其名字里籍不知爲何許人也其書蓋欲仿曾慥類說之例雜採野史每書刪存數條凡一百五種以一種爲一卷中間時代顚倒漫無端緒蓋當時書帕之本以校刋付之吏胥者也
</p> 



</div></body></html>