<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷八十三·史部三十九（政書類存目一）</title></head><body><div id="text">

<p>
<strong>欽定四庫全書總目卷八十三</strong>
</p>
<div class="section" id="title-0"><h1>
	史部三十九
</h1><hr/></div>
<div class="section" id="title-1"><h2>
	政書類存目一
</h2></div>
<div class="section" id="title-2"><h2>
	杜氏通典詳節四十二卷<span class="jiazhu">浙江巡撫採進本</span>
</h2></div>
<p class="em2">
	不知何人所編檢其板式猶宋時麻沙刻本所列引用諸儒姓氏止於呂祖謙陳傅良葉適三人皆注有文集見行字則南宋人所爲也於杜氏通典八門内汰其兵制一門於禮制門内又刪去喪服之制故六朝諸儒議禮之文藉通典以傳者多不見錄又其去取多不可解如通典卷一載後漢田制凡列荀悅崔寔仲長統三人之說而是書獨存荀悅蓋力求簡約而畧無義例者也
</p>
<div class="section" id="title-3"><h2>
	元典章前集六十卷附新集<span class="jiazhu">無卷數内府藏本</span>
</h2></div>
<p class="em2">
	不著撰人名氏前集載世祖即位至延祐七年英宗初政其綱凡十曰詔令曰聖政曰朝綱曰臺綱曰吏部曰戶部曰禮部曰兵部曰刑部曰工部其目凡三百七十有三每目之中又各分條格新集體例畧倣前集皆續載英宗至治元二年事不分卷數似猶未竟之本也此書始末元史不載惟載至治二年金帶御史李端言世祖以來所定制度宜著爲令使吏不得爲姦治獄有所遵守英宗從之書成名曰大元通制頒行天下凡二千五百三十九條計其時代正與此書相同而二千五百三十九條之數則與此書不相應卷首所載中書省劄亦不相合蓋各爲一編非通制也考元史以八月成書諸志皆潦草殊甚不足徴一代之法制而元經世大典又久已散佚其散見永樂大典者顛倒割裂不可重編遂使百年掌故無成書之可考此書於當年法令分門臚載採掇頗詳固宜存備一朝之故事然所載皆案牘之文兼雜方言俗語浮詞妨要者十之七八又體例瞀亂漫無端緒觀省劄中有置簿編寫之語知此乃吏胥鈔記之條格不足以資考證故初擬繕錄而終存其目焉
</p>
<div class="section" id="title-4"><h2>
	明祖訓一卷<span class="jiazhu">浙江巡撫採進本</span>
</h2></div>
<p class="em2">
	明洪武二年命中書編次其目十有三一祖訓首章一持守一嚴祭祀一謹出入一愼國政一禮儀一法律一内令一内官一職制一兵衞一營繕一供用至六年五月書成太祖自爲序復命宋濂序之此本佚濂序惟太祖之序載篇首序稱開導後人立爲家法大書揭於西廡朝夕親覽以求至當首尾六年凡七謄錄稿至今方定命翰林編輯成書禮部刋印云云然則諸詞臣僅繕錄排纂而已其文辭悉太祖御撰也其中多言親藩體制大抵懲前代之失欲兼用封建郡縣以相牽制故親王與方鎭各掌兵王不得與民事官吏亦不得預王府事尤諄諄以姦臣壅蔽離間爲慮所以防之者甚至如云若大臣行姦不令王見天子私下傅致其罪而遇不幸者其長史司併䕶衞移文五軍都督府索取姦臣族滅其家又云如朝無正臣内有姦惡則親王訓兵待命或領正兵討平然則靖難之事肇釁於此高煦宸濠遂接踵效尤是亦矯枉過直作法於涼之弊矣皇甫錄明記畧云祖訓所以教戒後世者甚備獨無委任閹人之禁世以爲怪或云本有此條因版在司禮監削去耳然永樂大典所載亦與此本相同則似非後來削去錄所云云蓋以意揣之也
</p>
<div class="section" id="title-5"><h2>
	明朝典彚二百卷<span class="jiazhu">浙江巡撫採進本</span>
</h2></div>
<p class="em2">
	明徐學聚撰學聚有厯朝璫鑑已著錄是書採錄明代典故自洪武訖隆慶分類編纂上自實錄下訖稗乘條分類萃凡二百門卷一至三十三卷爲朝政大端三十四卷以下則以六部分標記載頗爲繁富然分隷不無錯雜如明制六部與卿寺院監不相統攝此書則以宗人府都察院以下皆歸入吏部又如廟號尊諡陵寢巡幸郊祀祈禱祠醮皆禮部職也校閱兵部職也耕蠶莊田勳戚田土皆戶部職也此書則一切歸入朝政大端中於體例皆爲未協又採摭浩博而皆不著其出典亦未免無徴不信李燾續通鑑長編凡所引證必著書名不如是之莫知所本也
</p>
<div class="section" id="title-6"><h2>
	經世實用編二十八卷<span class="jiazhu">江蘇周厚堉家藏本</span>
</h2></div>
<p class="em2">
	明馮應京撰應京有六家詩名物疏已著錄是編乃萬曆甲辰應京下詔獄時所成分乾元亨利貞五集乾集十卷元集二卷亨集二卷利集四卷貞集九卷首載明太祖心法祖訓以迄取士任官重農經武禮樂射御書數而終之以諸儒語錄正學考大都禀祖訓爲律令而以厯朝沿革附之其用意不無可取至以乾元亨利貞分集取羑里演易之義則未免於僭矣
</p>
<div class="section" id="title-7"><h2>
	明典章<span class="jiazhu">無卷數　浙江巡撫採進本</span>
</h2></div>
<p class="em2">
	不著撰人名氏輯太祖吳元年以後世宗嘉靖十五年以前朝廷制誥典制大抵從實錄抄出編次殊無體例
</p>
<div class="section" id="title-8"><h2>
	會典抄畧<span class="jiazhu">無卷數　内府藏本</span>
</h2></div>
<p class="em2">
	不著編輯者名氏前有題詞稱會典一書卷逾二百鬻之價多携之囊重士有自操槧以至厯官不獲一睹者其在里巷齊民尤可知已但全書紀載雖夥其當訓行者槩有大畧因手抄畧節約十餘帙間附註通紀一二事以備叅考云云是其書在陳建通紀之後矣
</p>
<p class="em2">
	右政書類通制之屬七部三百三十一卷<span class="jiazhu">内二部無卷數</span>皆附存目
</p>
<div class="section" id="title-9"><h2>
	別本漢舊儀二卷<span class="jiazhu">兩江總督採進本</span>
</h2></div>
<p class="em2">
	舊本題漢議郞東海衞宏敬仲撰宏所撰漢官舊儀已於永樂大典内繕出著錄語詳本條下此本書名與後漢書宏本傳合而四篇之數仍不合併與書錄解題三卷之數亦不相應其中多引胡廣語廣爲安帝時人宏爲議郞則在光武帝時先後相隔六十餘年不應宏書之内先有廣名又時時稱衞宏曰亦必非宏自著書之體其注中併引及周禮註疏註出鄭康成疏出唐賈公彥宏益不得見之矣蓋原書久佚後人從漢書註中摘錄而成觀其中竹宫去壇三里一句前後兩見則爲雜鈔致複無疑矣今宋代舊本猶存永樂大典中業已校錄刋刻重顯於世此後人裒集之本固可置而不論矣
</p>
<div class="section" id="title-10"><h2>
	貢舉叙畧一卷<span class="jiazhu">編修程晉芳家藏本</span>
</h2></div>
<p class="em2">
	舊本題宋陳彭年撰載曹溶學海類編中實册府元龜貢舉一門之總序以彭年爲作序五人之一遂題彭年之名然原本不言此序出彭年也
</p>
<div class="section" id="title-11"><h2>
	通祀輯畧三卷<span class="jiazhu">兩淮鹽政採進本</span>
</h2></div>
<p class="em2">
	不著撰人名氏載厯代崇祀孔廟禮儀起魯哀公迄宋咸淳三年疑爲元人作也凡三卷上卷分諡號廟祀殿額坐像冕服封爵位序配享八門中卷分從祀鄉賢二門下卷分釋奠樂章曲阜廟幸學謁廟告遷奉安五門
</p>
<div class="section" id="title-12"><h2>
	明堂或問一卷<span class="jiazhu">左都御史張若溎家藏本</span>
</h2></div>
<p class="em2">
	明世宗肅皇帝御撰嘉靖十七年致仕同知豐坊疏請復古禮建明堂加興獻帝廟號稱宗以配上帝詔下禮部會議尚書嚴嵩等皆以明堂爲應建而於稱宗配享二事則依違其辭戶部侍郞唐胄抗疏言宜以太宗配享帝怒下胄獄嵩乃再會廷臣議請以興獻帝稱宗配食帝以疏不言祔廟留中不下復設爲臣下問答之詞作或問一篇大畧言文皇遠祖不應嚴父之義宜以父配稱宗雖無定說尊親崇上義所當行旣稱宗則當祔廟豈有太廟中四親不具之禮是年九月遂尊興獻帝爲睿宗祔太廟又即元極寳殿爲明堂大享上帝以睿宗配皆如帝指此本前有帝所自作小序後以配享詔書一通附之
</p>
<div class="section" id="title-13"><h2>
	正孔子祀典說一卷<span class="jiazhu">左都御史張若溎家藏本</span>
</h2></div>
<p class="em2">
	明世宗肅皇帝御撰嘉靖九年大學士張璁請正先師祀典帝因言聖人尊天與尊親同今全用祀天儀非正禮諡號章服悉宜改正璁遂請改孔子稱先師不稱王用木主不用塑像籩豆用十樂用六佾配位宜削公侯伯之號止稱先賢先儒帝命禮部集議編修徐階疏陳不可帝怒謫階官因親製此文宣付史館大畧謂孔子以魯僭王爲非寧肯自僭天子之禮㝷以羣臣爭執者衆復降諭曉示命禮部與祀典說通行刋布於是其議遂定案明史禮志尚有帝所製正孔子祀典申記一篇此本所附勅諭中亦有朕著說記之語而書中有說無記疑爲傳寫者所脫也
</p>
<div class="section" id="title-14"><h2>
	存心錄十卷<span class="jiazhu">浙江朱彝尊家曝書亨藏本</span>
</h2></div>
<p class="em2">
	不著撰人名氏皆記明初壇廟祭祀之制而附以灾祥物異其前有序稱臣等承命作此錄以堅誠敬之心是奉勅所撰而其文多殘損不完考明史藝文志有吳沈等編集存心錄十八卷精誠錄三卷皆在故事類中吳沈者蘭溪人元國子博士師道子洪武時官東閣大學士嘗著辨言孔子封王之非禮後嘉靖中更定祀典實祖其說則其人嫻於說禮可知而此書内所載禮節皆洪武三年以前之事則藝文志所謂存心錄者即此書也惟此本止十卷與十八卷之數不合檢核書首有私印一其文曰尚寳少卿袁氏忠徹印蓋猶明初舊本尚無脫佚又黃佐南廱志載嘉靖間存心錄板存者五十八面欠者三面所列亦止十卷與此本同是史志誤衍一八字也
</p>
<div class="section" id="title-15"><h2>
	日本東夷朝貢考一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明張廸撰迪字文海華亭人所輯日本朝貢事頗多缺畧如永樂二年封其國山爲壽安鎮國之山兩遣使來貢等事悉佚不載書末全錄宋元二史外國列傳以足其卷似是議日本封貢時偶爲考紀云
</p>
<div class="section" id="title-16"><h2>
	臨雍錄一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明費誾撰誾字廷言丹徒人成化已丑進士官至禮部侍郞宏治元年三月孝宗舉行臨雍釋奠體誾時爲祭酒因錄其禮儀奏議及官禮部乃編次成書付淮安知府徐鏞刻之至宏治九年林瀚兼祭酒事又刻於國子監其書全錄吏牘之文無一字之刪潤詞不雅馴不足以稱崇儒大典考郊外農談曰鳳翔之麟游有虎臣者慷慨有節氣成化末貢入太學適聞萬歲山架㯶棚以備登眺臣上疏極諫憲廟奇之祭酒費誾不知也懼其賈禍乃會六堂鳴鼓聲罪鋃鐺鎻之以待俄官校宣臣至左順門中官傳温旨勞之曰爾言是也㯶棚好拆卸矣命吏部子臣七品正官誾大慚云云則誾爲祭酒本不愜於公論其著作抑可知矣
</p>
<div class="section" id="title-17"><h2>
	大禮集議五卷<span class="jiazhu">浙江范懋柱家天一閣藏本</span>
</h2></div>
<p class="em2">
	明席書編書遂寧人宏治庚戌進士官至武英殿大學士諡文襄事蹟具明史本傳嘉精初書爲南京兵部侍郞大禮議起書揣知帝意方向張璁桂萼乃上疏力主其說帝大喜時汪俊代毛澄爲禮部尚書猶堅執澄議及俊以力爭建廟去位帝特旨用書代之此編即其爲禮部尚書時所編刻以進者也初侍讀學士方獻夫請刊大禮奏議二卷後吏部侍郞胡世寧復續増一卷至廟議已定書乃取原編定爲奏議一卷會議一卷續議一卷復増廟議一卷末又附諸臣私議一卷私議者議而未奏者也然皆不外璁萼等附令時局之說耳
</p>
<div class="section" id="title-18"><h2>
	科塲條貫一卷<span class="jiazhu">江蘇巡撫採進本</span>
</h2></div>
<p class="em2">
	明陸深撰深有南巡日錄已著錄是書紀洪武至嘉靖間科舉條式於前後損益之制臚列頗詳
</p>
<div class="section" id="title-19"><h2>
	保和冠服圖一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明張璁撰璁有諭對錄已著錄是書作於嘉靖七年在璁未更名以前故仍題原名先是世宗命璁製燕弁冠服爲燕居所御又製忠靜冠服以錫有位會光澤王請宗室冠服式命以燕弁爲準定爲此圖而勅璁爲之說前有諭旨及璁序其冠親王九𧚥世子八𧚥郡王七𧚥服用靑身靑緣前後方龍補襯用深衣玉色帶用靑表錄裏綠緣履用皂綠結白韈其鎭國將軍至奉國中尉左右長史至伴讀咸從忠靜冠服以品官之制服之其儀賔則不預焉名曰保和言各得其分則和也其冠圖爲前後左右四面服圖爲前後二面較三禮諸圖繪一面者爲詳可爲繪圖之式云
</p>
<div class="section" id="title-20"><h2>
	太廟勅議一卷<span class="jiazhu">副都御史張若溎家藏本</span>
</h2></div>
<p class="em2">
	明嘉靖中禮部頒行本也成祖旣遷都北平而南京太廟仍舊不廢至嘉靖十三年南京太廟災禮部尚書湛若水疏請重建世宗勅羣臣集議尚書夏言及大學士張孚敬等會疏稱國不當有二廟請以南京太廟香火歸併奉先殿其太廟故址仿古壇墠遺意高築墻垣令所司謹其啟閉帝從其議言因取所奉勅旨及會議題稿彚成此帙奏請刋行
</p>
<div class="section" id="title-21"><h2>
	改元考一卷<span class="jiazhu">兩江總督採進本</span>
</h2></div>
<p class="em2">
	明宗室朱當㴐撰前有自序載嘉靖壬午魯國當㴐識考明史諸王世表不載其名蓋魯荒王檀之元孫而懷王當漎之從兄弟也此書專考厯代年號起漢建元迄明嘉靖自正統以及僭僞偏安無不具載然其中訛誤之處不一而足如十六國春秋載蜀李雄以晉永興元年僭稱成都王改元運興次年即帝位改元晏平國號大成乃華陽國志偶誤大成爲大武而晉書載記遂刪晏平及國號四字直曰改元大武此書竟以大武與晏平並列殊爲疎舛又後秦姚萇初稱秦王改元白雀三年僭帝號又改建初建初七年萇卒子興立即改爲皇初此書於白雀後誤増皇初而建初之號又誤移之姚興之下又西秦乞伏乾歸僭稱河南王改元太初後降於姚興尋又背之自稱秦王改元更始此書於太初之後更始之前誤増一宏始殊不知宏始乃姚興之年號非乾歸之年號也因乾歸降興時史冊用興年紀事而遂屬之乾歸鹵莽甚矣其他輾轉訛謬如於乞伏熾盤則脫永康之號而於慕容皝則多永壽之號大抵沿襲别本之訛而失於稽考至於明太祖以下至世宗皆直書名某而不避其諱當㴐原本未必敢於如是或傳寫者所追加歟
</p>
<div class="section" id="title-22"><h2>
	重輯祖陵紀畧二卷<span class="jiazhu">兩江總督採進本</span>
</h2></div>
<p class="em2">
	明宗室朱自新撰祖陵者明高帝祖熙祖陵也在泗上初高帝未知熙祖塟所有朱貴者繪圖以獻即命貴充奉祀其八世孫邦翰因輯祖陵紀畧一書述修繕祭祀之事嘉靖癸丑自新又重輯是編自新邦翰孫也
</p>
<div class="section" id="title-23"><h2>
	諡法通考十八卷<span class="jiazhu">浙江朱彝尊家曝書亭藏本</span>
</h2></div>
<p class="em2">
	明王圻撰圻有東吳水利考已著錄圻著續文獻通考於禮考之末増諡法一日補馬端臨之缺然於明代諡典猶未之及此書所載上考列朝下至萬曆自君后妃主王公卿相以逮百官至於聖賢隱逸旁及異端宦寺簒逆之黨凡有諡者皆備書以資考證其卷首冠以總紀釋義二目猶續通考之例又所以自補其缺也有趙可懐序稱就續通考中抽出諡法一種另梓殆未詳閱其書歟
</p>
<div class="section" id="title-24"><h2>
	太常總覽<span class="jiazhu">無卷數　兩淮馬裕家藏本</span>
</h2></div>
<p class="em2">
	明金贇仁撰贇仁嘉靖初道士以齋醮有寵官太常寺少卿是書嘗經奏進於典禮分别圖註條理頗詳然大抵其時之黷祀也
</p>
<div class="section" id="title-25"><h2>
	明臣諡類抄一卷<span class="jiazhu">内府藏本</span>
</h2></div>
<p class="em2">
	明鄭汝璧撰汝璧有明帝后紀畧已著錄是書專載明代臣僚之得諡者始自劉基終於李珍凡六百六十一人各以諡法區分門類而不叙年代末附蘇祿朝鮮浡泥日本諸國王凡得諡者咸編入焉其不載親藩者則以帝后紀畧已附藩封一門故也汝璧此書與功臣封爵考乃其官禮部儀制司及吏部驗封司時所作皆有案牘可考故紀載較他家爲確云
</p>
<div class="section" id="title-26"><h2>
	明貢舉考九卷<span class="jiazhu">浙江鮑士恭家藏本</span>
</h2></div>
<p class="em2">
	明張朝瑞編朝瑞有忠節錄已著錄是書專考明代科舉之制首爲塲屋事例一卷於沿革之故言之頗詳附以貢舉紀畧不入卷數二卷以下則起洪武三年庚戌迄萬曆十七年已丑其目錄止於萬曆癸未蓋丙戌以後又以次而增也毎科載會試考官試題及所刻程文之目殿試之榜首尾全錄會試之榜則惟錄前五人鄉試之榜則惟錄各省第一人其有名臣碩儒足傳於後者皆附注於制策之末名姓籍貫之異同亦附注焉其考據頗爲詳核惟貢舉紀畧載狀元年老年少之類類乎說部於體例爲未安第一卷事例之中雜引諸儒之論至於引桂有三種紅爲狀元黃爲榜眼白爲探花以證鼎甲三人名所自起尤爲蕪雜矣
</p>
<div class="section" id="title-27"><h2>
	諡苑二卷<span class="jiazhu">浙江范懋柱家天一閣藏本</span>
</h2></div>
<p class="em2">
	明朱睦㮮撰睦㮮有易學識遺已著錄是編上卷輯古諡法十二家曰史記諡法解曰周書諡法曰蔡邕獨斷諡法曰蘇洵諡法曰周公諡法曰春秋諡法曰廣諡法曰沈約諡法曰賀琛諡法曰扈蒙諡法曰鄭樵諡法曰陳思諡法其周公春秋廣諡沈約賀琛扈蒙六家因王圻續文獻通考之舊餘六家則睦㮮増輯也周亮工作書影嘗疑漢蕭何諡曰文終不知於諡法居何等今考周公諡法下卷乃有終字亮工蓋考之未詳然其書最不可解堯舜禹湯謂之諡此猶相傳有說帝皇王侯君公亦列爲諡設帝當諡帝將曰帝帝王當諡王當曰王王乎又設帝當諡王侯當曰王帝侯帝王侯當諡帝當曰帝王帝侯乎此等宜有所辨正一槩因其原文不足以爲考證王圻續文獻通考舛漏百出其與古書不合者皆校刻之誤乃據之以註異同尤爲失考唐會要亦有諡法篇漏而不收亦爲疎畧下卷列明代王侯以下至於守令之諡不及鮑應鼇書之賅備又頗舛誤叅以諸書如徐溥諡文靖而曰文穆顧鼎臣諡文康而曰文簡喬宇諡莊簡而曰端簡馬昻諡恭襄而曰忠襄墨麟諡榮毅而曰文毅不一而足則亦不盡可據矣
</p>
<div class="section" id="title-28"><h2>
	王國典禮八卷<span class="jiazhu">江蘇周厚堉家藏本</span>
</h2></div>
<p class="em2">
	明朱勤䓺撰勤䓺字伯榮開封人鎭國中尉睦㮮子爲周藩宗正以文學世其家是書採輯宗藩成憲勒爲一書分聖訓玉牒講讀冠禮婚禮爵秩冠服宫室儀仗祿米田地祀禮之國錫命慶祝入覲奏事宴饗喪禮事例管理宗子奬勸懲戒秩官儀賔兵衞倉庾支鹽諱禁凡三十類每類又各有子目
</p>
<div class="section" id="title-29"><h2>
	孔廟禮樂考六卷<span class="jiazhu">兩淮馬裕家藏本</span>
</h2></div>
<p class="em2">
	明瞿九思撰九思有春秋以俟錄已著錄是書於孔廟禮樂沿革同異考証頗詳勝他家抄撮舊文有同簿籍者惟二卷以從祀諸弟子編爲歌括殊乖體例
</p>
<div class="section" id="title-30"><h2>
	厯代貢舉志一卷<span class="jiazhu">編修程晉芳家藏本</span>
</h2></div>
<p class="em2">
	明馮夢禎撰夢禎字開之秀水人萬曆丁丑進士官至國子監祭酒是書叙厯代貢舉之制如叙周官而於大司徒鄉老大宰内史選士之法不詳叙漢制而誤以董仲舒之舉賢良在建元之初魏晉以降中正九品之法盛行遼金元亦有進士科及薦舉制科載於各史志者甚悉夢禎一槩畧之未免過簡不足以資考證也
</p>
<div class="section" id="title-31"><h2>
	明典禮志二十卷<span class="jiazhu">浙江巡撫採進本</span>
</h2></div>
<p class="em2">
	明郭正域撰正域有批點考工記已著錄是書其官禮部尚書時所輯第一卷爲登極儀二卷爲朝儀三卷爲宴享儀四卷爲尊號五卷至七卷爲冊封八卷爲冠禮九卷爲婚禮十卷爲喪禮十一卷爲耕耤十二卷爲親蠶十三卷爲經筵日講諸儀十四卷爲出閣讀書諸儀十五卷爲巡狩十六卷爲監國十七卷爲儀仗十八卷爲冠服十九卷爲宫室共子目一百二十有七二十卷爲雜典禮共子目六十有六叙次亦尚明簡而體例頗叢脞朝儀旣自爲卷而外戚朝見入雜典禮中進實錄進玉牒受降獻俘宣捷皆國之大事亦入雜典禮中至於郊祀宗廟乃闕而不載尤不喻其故也
</p>
<div class="section" id="title-32"><h2>
	學科考畧一卷<span class="jiazhu">編修程晉芳家藏本</span>
</h2></div>
<p class="em2">
	明董其昌撰其昌字元宰華亭人萬曆已丑進士官至禮部尚書諡文敏事跡具明史文苑傳是書叙厯代立學之制兼叙孔廟封贈配享之始而貢舉之志兼及焉如叙太公廟起於唐而宋以後不載叙明經起於漢而唐宋明經之選亦不載殿試親策祗載漢唐及宋而遼金元悉不載殊爲疎畧此與馮夢禎厯代貢舉志俱載於學海類編中疑亦抄撮割裂而成也
</p>
<div class="section" id="title-33"><h2>
	明諡考三十八卷<span class="jiazhu">山東巡撫採進本</span>
</h2></div>
<p class="em2">
	明葉秉敬撰秉敬有字孿已著錄是書採集有明一代諸臣之諡創爲冠額之法以上一字爲冠下一字爲額復依四聲次第分列其例頗爲杜撰而所載之諡亦多舛誤如宋濂正德間追諡文憲而作文惠又載陶琰鄭世威俱諡恭介而不及陳有年有年得諡在萬曆二十六年書中載趙志臯諡文懿在二十九年則不可謂非考据之疎矣末一卷所載屢世祖父子孫得諡者亦多所遺漏未爲詳贍
</p>
<div class="section" id="title-34"><h2>
	饁堂考故一卷<span class="jiazhu">浙江巡撫採進本</span>
</h2></div>
<p class="em2">
	明張鼐撰鼐有吳淞甲乙倭變志已著錄此其官司業時所述明代國學典故兼及軼事大旨主於端師範抑倖進其言多切要中理惟所載國學官陳言國事一條於義未允師儒之官掌教化而已必以與聞朝政爲美談是未考宋季三學之弊也
</p>
<p class="margin2">
	案黃佐南雍志入職官而此及辟雝紀事别入政書者佐所述者以太學官制職掌爲綱二書則但述故事也
</p>
<div class="section" id="title-35"><h2>
	諡法纂十卷<span class="jiazhu">浙江汪啟淑家藏本</span>
</h2></div>
<p class="em2">
	明孫能傳撰能傳字一之寧波人萬曆丙辰進士官至工部員外郞即嘗與張萱同編内閣書目者此書詳考易名之制首功令次諡法次尊諡次臣諡而以議論終焉大抵據内閣册籍抄錄成書
</p>
<div class="section" id="title-36"><h2>
	秦璽始末一卷<span class="jiazhu">編修程晉芳家藏本</span>
</h2></div>
<p class="em2">
	明沈德符撰德符字景倩一字虎臣秀水人萬曆戊午舉人元世祖至元三十一年有獻傳國璽者御史兗州楊桓考辨定爲秦物見於輟耕錄德符以爲不確因厯引宋李心傳之說及五代會要并晉史通鑑等書以証元所得之非秦璽然傳國一璽厯代傳聞紛如聚訟恭讀我皇上御製國朝傳寳記折衷定論大哉王言允足垂訓億禩若德符之齗齗爭辨猶不揣其本而齊其末耳
</p>
<div class="section" id="title-37"><h2>
	年號韻編一卷<span class="jiazhu">浙江汪啟淑家藏本</span>
</h2></div>
<p class="em2">
	明陳懋仁撰懋仁有泉南雜志已著錄是書仿表譜之法橫格分正統偏閏僭僞叛亂蠻夷五等直格下貫則同一年號年號前後之序則依韻部編次以便檢閱體例亦詳密其中凡前代年號有與明同者則削除不載如張重華方臘皆號永樂則以成祖故去之蓋不欲使僭亂之人與祖宗同號亦臣子之誼宜然不得訾以遺漏惟其所分之等更始則立正統隋文乃居偏閏旣巳未安又道經有龍漢中皇之類羽流妄說不載可也列之僭僞亦覺不倫視鍾廣漢厯代建元考不及遠矣書成於天啟中而中有崇禎年號當爲刋板於崇禎故又隨時補入歟
</p>
<div class="section" id="title-38"><h2>
	明三元考十四卷<span class="jiazhu">浙江汪啟淑家藏本</span>
</h2></div>
<p class="em2">
	明張宏道張凝道同撰宏道字成儒凝道字明儒武進人其書專紀明代鄉會殿試之得元魁鼎甲者或非元魁而後至貴顯及一門科名極盛者亦咸載焉始於洪武三年庚戌鄉試終於萬曆四十七年己未會試毎科具詳京省主試官大致與張朝瑞書互相出入
</p>
<div class="section" id="title-39"><h2>
	萬古法程一卷<span class="jiazhu">浙江巡撫採進本</span>
</h2></div>
<p class="em2">
	明袁應兆撰應兆有大樂嘉成已著錄是書統載學宫從祀先賢先儒名氏位次而考證其是非如所辨複姓皆題一字之類自是下邑之謬不足以簡牘相爭其他所辨字畫則弇陋頗甚若辨句井疆句字謂當作勾宋人避康王諱始改勾爲句不知說文句本從口廣韻註句從口不從厶具有明文也
</p>
<div class="section" id="title-40"><h2>
	辟雍紀事<span class="jiazhu">無卷數　兩淮馬裕家藏本</span>
</h2></div>
<p class="em2">
	明盧上銘撰上銘字爾新東莞人崇禎中官南京國子監典簿是編叙述明代太學典故起洪武訖崇禎十年詳於南監而北監亦附見焉
</p>
<div class="section" id="title-41"><h2>
	學典三十卷<span class="jiazhu">副都御史黃登賢家藏本</span>
</h2></div>
<p class="em2">
	國朝孫承澤撰承澤有尚書集解已著錄是書所載皆厯代建學設官行禮講學科舉之事自虞訖明分年編載惟前代僅居八卷而明代之事多至二十二卷如釋奠之禮凡各史志紀所載者皆未收入旣載國子監學興廢創置而各朝學官之職學宮之制又皆闕焉至泮宮習射及各經列於學官者如漢之石經唐之寫經石經後唐之鋟版卷中皆未言及而明代一切章疏毫無關於學典者乃一槩濫入蓋門戶之見旣深無往不用其標榜也
</p>
<div class="section" id="title-42"><h2>
	文廟從祀先賢先儒考一卷<span class="jiazhu">編修程晉芳家藏本</span>
</h2></div>
<p class="em2">
	國朝郞廷極撰廷極字紫衡鑲黃旗漢軍此本題曰廣寧其原籍也官至江西總督是編厯考從祀先賢先儒名字之同異如辨顔幸之作辛而不知通典之作柳咸淳臨安志之作韋辨南官适之作韜而不知一作繡一作括辨司馬耕之作黎耕而不知一作子耕未免考訂之疎唯所辨文翁之圖較家語多五人家語較文翁之圖多九人及正殿配享東西兩廡位數引据頗爲典核
</p>
<div class="section" id="title-43"><h2>
	頖宫禮樂全書十六卷<span class="jiazhu">兩淮馬裕家藏本</span>
</h2></div>
<p class="em2">
	國朝張安茂撰安茂字蓼匪松江人順治丁亥進士官至浙江提學僉事其事分學校褒崇廟制釋奠從祀祀禮釋詁祀樂樂律樂譜樂舞釋菜啟聖祠名宦鄉賢祠十四門大抵祖李之藻頖宫禮樂疏王焕如文廟禮樂書而少增損之
</p>
<div class="section" id="title-44"><h2>
	琉球入太學始末一卷<span class="jiazhu">山東巡撫採進本</span>
</h2></div>
<p class="em2">
	國朝王士禎撰士禎有古懽錄已著錄先是康熙二十三年翰林院檢討汪楫中書舍人林麟焻冊封琉球歸奏中山王尚貞請以陪臣子入國學聖祖仁皇帝俯允所請士禎因紀其始末其中追叙明代琉球入國學事於洪武二十五年祗紀中山而失載山南又二十六年中山復遣寨官子入國學永樂八年山南遣官生三人入國學俱未及載蓋沿舊本太學志之誤也其書巳見士禎帶經堂集中此蓋初出别行之本
</p>
<div class="section" id="title-45"><h2>
	國朝諡法考一卷<span class="jiazhu">山東巡撫採進本</span>
</h2></div>
<p class="em2">
	國朝王士禎撰始於國初下迄康熙三十四年大臣之賜諡者咸錄焉凡親王十八人郡王十五人貝勒十二人貝子十二人鎭國公十一人輔國公十六人鎭國將軍五人輔國將軍七人妃三人公主二人額駙二人藩王七人民公九人侯伯十四人大學士二十七人學士四人詹事一人尚書二十七人侍郞九人都御史三人八旗大臣一百六人總督十七人巡撫十七人殉難監司三人提督十一人總兵官八人前代君臣二十六人外藩一人
</p>
<div class="section" id="title-46"><h2>
	辨定嘉靖大禮議二卷<span class="jiazhu">浙江巡撫採進本</span>
</h2></div>
<p class="em2">
	國朝毛奇齡撰奇齡有仲氏易已著錄是書力斥楊廷和之議而又不屑與張桂相雷同謂張桂較廷和議爲正特不知根柢經傳凡爲辨二十四篇援据典確亦可備一說惟謂世宗旣嗣武宗即當以武宗爲父引公羊傳爲人後者爲之子作證然奇齡於所著春秋毛氏傳及曾子問講錄内論仲嬰齊卒一條則又力闢公羊之誣謂嬰齊不得以兄子家爲父父仲遂爲祖又於經說中力排汪琬誤信公羊傳爲人倫之禍而此辨忽主此說前後矛盾殆不可解又謂世宗並當爲所生持服三年則雖當時張桂諸人猶未敢創爲此論奇齡乃忽發之考儀禮喪服經曰爲人後者爲其父母報傳曰何以期也不貳斬也何以不貳斬也特重於大宗者降其小宗也若世宗又爲所生斬是貳斬矣即曰經文專爲宗子言之不知宗子之尊孰若天子言宗子則通於天子矣奇齡又謂經文明云爲人後者爲其父母報則於所生父母不改稱也旣於父母不改稱即不得改三年服制然儀禮雖不易父母之名而仍降在齊衰期服章内則終不得服以父母之服矣奇齡所引不足自証適以自攻耳考通典徐邈答孔注曰史皇孫皇考之名特稱謂耳未足以明服之輕重其論可與喪服傳相發明奇齡乃取徐邈巳廢之說改飾更張實乖典制其餘各條間有可采然不足救大本之乖謬也
</p>
<div class="section" id="title-47"><h2>
	制科雜錄一卷<span class="jiazhu">浙江巡撫採進本</span>
</h2></div>
<p class="em2">
	國朝毛奇齡撰皆記康熙已未召試博學鴻詞始末中多露才揚已之詞且有恩怨是非之語猶是前代門戶餘習不盡足據也
</p>
<div class="section" id="title-48"><h2>
	彚征錄一卷<span class="jiazhu">兵部侍郞紀昀家藏本</span>
</h2></div>
<p class="em2">
	不著撰人名氏記康熙十七年薦舉博學鴻詞名氏爵里及御試中選人數次第謹案是年正月聖祖仁皇帝諭吏部曰自古一代之興必有博學鴻儒振起文運闡發經史潤色詞章以備顧問著作之選朕萬幾餘暇游心文翰思得博洽之士用資典學我朝定鼎以來崇儒重道培養人材四海之廣豈無奇材碩彦學問淵通文藻瑰麗可以追蹤前喆者凡有學行兼優文詞卓越之人不論巳仕未仕令在京三品以上及科道官員在外督撫布按各舉所知朕將親試錄用其餘内外各官果有眞知灼見在内開送吏部在外開報督撫代爲題薦務令虛公延訪期得眞才以副朕求賢右文之意尋内外薦一百八十六人應詔至京者一百四十三人十八年二月朔於體仁閣賜宴試璿璣玉衡賦省耕詩入選者一等二十人二等三十人皆授翰林入館纂修明史其餘現任者囘任候補者歸部未仕者囘籍年老者命吏部議給職銜文運昌明人才蔚起熙朝鉅典誠萬古爲昭其間與選者承明著作各有流傳即未與選者亦皆觀感奮興不懈而及於古其所撰述今著錄於四庫者尚班班可考此編雖案牘之文然觀其所載亦足以見棫樸菁莪之盛也惟讀卷諸臣如杜臻李霨馮溥葉方靄俱不載及年老賜職諸人具有姓名亦未一臚列則記錄之疎耳
</p>
<div class="section" id="title-49"><h2>
	國學禮樂錄二十四卷<span class="jiazhu">浙江巡撫採進本</span>
</h2></div>
<p class="em2">
	國朝李周望謝履忠同撰周望字渭湄蔚州人康熙丁丑進士履忠字方山昆明人康熙癸未進士是編乃周望官祭酒履忠官司業時所輯自孔子世系及先賢先儒列傳列朝祀典禮樂圖譜并石鼓潘廸音訓而以祭酒司業題名終焉所列頗多疎漏如祀典中旣載晉泰始七年皇太子講經釋奠而元康三年之講經釋奠乃佚不錄樂器之載於諸經註疏及厯代史志者甚詳兹僅列史記漢書寥寥數則至石鼓自唐以來辨論甚多如楊愼所僞則字完於眞本周秦石刻釋音則補以圍方皆各有考據是編槩不徴引而僅載音訓一篇亦未免稍畧矣
</p>
<div class="section" id="title-50"><h2>
	紀元彚考三十五卷<span class="jiazhu">大學士程景伊家藏本</span>
</h2></div>
<p class="em2">
	國朝黄琳撰琳有經學淵源錄已著錄是書取厯代紀元之號自漢至明悉以朝代次第纂輯分正統列國僣竊外夷四門凡史傳之外稗官野史有闗考訂者悉搜採補入其例以所紀之元爲綱以前後所同者銓注於下採輯亦頗該洽然如後魏及遼金俱載入列國條下與西夏諸國相同殊屬比擬不倫又如紀遼太祖名爲耶律健德考遼史及契丹國志並無此名又遼興宗之改元景福次年即改重熙亦無崇興之號頗不免於疎舛
</p>
<div class="section" id="title-51"><h2>
	聖門禮樂統二十四卷<span class="jiazhu">山東巡撫採進本</span>
</h2></div>
<p class="em2">
	國朝張行言撰行言字躬先江浦人是書卷首爲綱領不入卷數一卷至五卷詳載厯代祀典六卷載孔子世家及宗子世表七卷至十五卷爲四配十哲先賢先儒列傳十六卷爲從祀啟聖祠先賢先儒列傳十七卷爲改祀罷祀諸儒列傳十八卷至二十三卷爲樂經樂志樂器律品譜圖二十四卷載孔子及四配林廟諸圖其裒輯極繁而徴引諸書仍不出尋常習見
</p>
<div class="section" id="title-52"><h2>
	學宫備考十卷<span class="jiazhu">浙江巡撫採進本</span>
</h2></div>
<p class="em2">
	國朝彭其位撰其位字素君吳縣人是書前八卷自孔子以及從祀諸儒各爲之傳九卷則載厯代禮樂典制卷末附錄未從祀者申黨孺悲公孫尼子公明子儀公明子宣樂正子春檀弓河間王德文翁孔氏孟皮凡十人所考禮樂典制頗多挂漏
</p>
<div class="section" id="title-53"><h2>
	四譯館考十卷<span class="jiazhu">浙江鮑士恭家藏本</span>
</h2></div>
<p class="em2">
	國朝江蘩撰蘩有奏議已著錄是書畧記外藩朝貢之目恭載列祖勅諭及賜予數物皆實錄會典之所有其國俗土風則捃摭前代史傳爲之多不確實後系以集字詩二卷皆蘩所自作而以諸國字譯之詩旣無關於外藩所譯之字又不能該諸國之字則亦戲筆而已不足以資掌故也
</p>
<div class="section" id="title-54"><h2>
	太常紀要十五卷<span class="jiazhu">江西巡撫採進本</span>
</h2></div>
<p class="em2">
	國朝江蘩撰是編乃蘩爲太常寺卿時以太常寺攷及太常續攷所載止於明代因考核近制勒爲一書分祀訓祀議祀例祀禮祀官祀賦六門其書成於康熙壬午於時皇淸禮書尚未纂修故蘩有此著也
</p>
<div class="section" id="title-55"><h2>
	紀元要畧二卷補遺一卷<span class="jiazhu">江蘇巡撫採進本</span>
</h2></div>
<p class="em2">
	國朝陳景雲撰景雲有通鑑胡注舉正已著錄是書紀漢迄明帝王建元及厯年其子黃中又摭厯代僣僞之號附以外國爲補遺一卷景雲於分據諸朝各爲紀載彼此互註不分大書附書體例最公然皆史傳所習見取便檢閱而已
</p>
<div class="section" id="title-56"><h2>
	厯代帝系年號二十卷<span class="jiazhu">江西巡撫採進木</span>
</h2></div>
<p class="em2">
	國朝劉宗魏撰宗魏字友韓號柚航贛州人乾隆戊辰進士官至監察御史是書以厯代帝系年號爲名乃兼及割據僣竊下至李自成張獻忠亦入記載而所列割據僣竊又不能詳備體例頗爲冗碎
</p>
<p class="em2">
	右政書類典禮之屬四十八部三百五十七卷<span class="jiazhu">内二部無卷數</span>皆附存目
</p> 



</div></body></html>