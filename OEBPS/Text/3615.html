<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷二百·集部五十三（詞曲類存目）</title></head><body><div id="text">

<p>
<strong>欽定四庫全書總目卷二百</strong>
</p>
<div class="section" id="title-0"><h1>
	集部五十三
</h1><hr/></div>
<div class="section" id="title-1"><h2>
	詞曲類存目
</h2></div>
<div class="section" id="title-2"><h2>
	壽域詞一卷<span class="jiazhu">安徽巡撫採進本</span>
</h2></div>
<p class="em2">
	宋杜安世撰安世字壽域京兆人黃昇花庵詞選又謂名壽域字安世未知孰是書錄解題載壽域詞一卷其事跡本末陳振孫巳謂未詳集内各調皆不載原題無可參考觀振孫列之張先詞後歐陽修詞前則北宋人也振孫稱其詞不甚工今核集中所載八十六闋往往失之淺俗字句尤多湊泊即所載折紅梅一詞毛晉跋指爲吳感作者通體皆剽竊柳永望梅詞未可謂之佳製振孫之言非過至菩薩蠻第二首乃南唐李後主詞鳳銜杯第二首乃晏殊詞惟結句增一空字爲小異晉皆未注晉所稱訴衷情一首見於花庵詞選者僅附載跋中亦未補入集内字句訛脫尤不一而足首尾僅二十餘紙舛謬不可勝乙晉殆亦忽視其詞漫不一校耶
</p>
<div class="section" id="title-3"><h2>
	後山詞一卷<span class="jiazhu">安徽巡撫採進本</span>
</h2></div>
<p class="em2">
	宋陳師道撰師道有後山叢談已著錄其詩餘一卷已附載集中考陳振孫書錄解題載後山詞一卷宋史藝文志則稱爲語業一卷而魏衍作師道集記但及叢談理究不及其詞知宋時本集外別行也胡仔漁隱叢話述師道自矜語謂於詞不減秦七黃九今觀其漁家傲詞有云擬作新詞酬帝力輕落筆黃秦去後無强敵云云自負良爲不淺然師道詩冥心孤詣自是北宋巨擘至强囘筆端倚聲度曲則非所擅長如贈晁補之歌鬟之類殊不多見其詩話謂曾子開秦少游詩如詞而不自知詞如詩蓋人各有能有不能固不必事事第一也
</p>
<div class="section" id="title-4"><h2>
	哄堂詞一卷<span class="jiazhu">江蘇巡撫採進本</span>
</h2></div>
<p class="em2">
	宋盧炳撰炳字叔陽其履貫未詳時代亦無可考陳振孫書錄解題列詞集九十二家而總注其後曰自南唐二主詞以下皆長沙書坊所刻號百家詞其最末一家爲郭應祥振孫稱嘉定間人則諸人皆在寧宗以前炳詞次序猶在侯寘詞後寘紹興中知建康則炳亦南渡後人集中有庚戌正月字庚戌爲建炎四年故集中諸詞多用周邦彥韻其時代適相接也其集書錄解題本作哄堂詞毛晉刊本則作烘堂按唐趙璘因話錄御史院合座俱笑謂之哄堂炳蓋謙言博笑故以爲名若作烘堂於義無取知晉所刊爲誤炳蓋嘗仕州縣故多同官倡和之詞然其同官無一知名士其頌祝諸作亦俱庸下至於武陵春之以老叶頭水龍吟之以斗奏叶表淸平樂之以皺叶好笑雖古韻木通而詞家無用古韻之例亦爲破格他若賀新郎之問天公底事敎幽獨待拉向錦屏曲玉圑兒之把不定紅生臉肉驀山溪之鞭寶馬閙竿隨簇著花藤轎皆鄙俚不文有乖雅調惟詠物諸作尚細膩熨貼間有可觀耳
</p>
<div class="section" id="title-5"><h2>
	近體樂府一卷<span class="jiazhu">安徽巡撫採進本</span>
</h2></div>
<p class="em2">
	宋周必大撰必大有玉堂雜記已著錄此編凡詞十二闋已編入文忠集中此乃毛晉摘錄之本刻於六十家詞中者也題下所註甲子其可數者自丁亥至庚寅大約不出四歲中所作疑當周綸編次全集時已掇拾於散佚之餘非其完本矣
</p>
<div class="section" id="title-6"><h2>
	金谷遺音一卷<span class="jiazhu">安徽巡撫採進本</span>
</h2></div>
<p class="em2">
	宋石孝友撰孝友字次仲南昌人乾道中進士其著作世不多見釣臺集載其七言絶句一首亦無可採錄其詞則至今猶傳書錄解題載孝友金谷遺音一卷與此本合其詞長調以端莊爲主小令以輕倩爲工而長調類多獻諛之作小令亦間近於俚俗毛晉跋黃機詞恨草堂詩餘不載機及孝友一篇跋孝友詞又獨稱其茶瓶兒惜奴嬌諸篇爲輕倩纎麗今考茶瓶兒結句云而今若没些兒事却枉了做人一世惜奴嬌前一闋云我已多情更撞著多情底你後一闋云冤家你敎我如何割捨冤家休直待敎人呪罵直是市井俚談而晉乃特激賞之反置其佳者於不論其爲顚倒更在草堂詩餘下矣又楊愼詞品極稱孝友多麗一闋此集不載詳考其詞乃張翥所作愼偶誤記今附辨於此不復据以補入焉
</p>
<div class="section" id="title-7"><h2>
	白石詞集一卷<span class="jiazhu">安徽巡撫採進本</span>
</h2></div>
<p class="em2">
	宋姜䕫撰䕫有絳帖平已著錄是集爲康熙甲午陳撰所刻附於詩集之後凡五十八闋較毛晉汲古閣本多二十四闋然其中多意爲刪竄非其舊文如毛本暗香疎影二調並註仙吕宫字且暗香題下有小序四十九字述製調之由此本佚之僅疎影題下註仙吕宫三字又鷓鴣天第三闋題下毛本有十六夜出四字憶王孫題下毛本有鄱陽彭氏小樓六字齊天樂結句有原註十一字此本並佚殊爲疎漏又齊天樂題下毛本註蟋蟀中都呼爲促織八字此本則註俗名正宫黃鍾宫五字又註促織二字鬲溪梅令毛本註曰仙吕調此本乃訛作高溪梅又訛註爲仙宫調湘月一首毛本題下註即念奴嬌之鬲指聲也文義甚明此本乃以鬲指二字爲調名註曰一名湘月皆謬戾無理其中咏草點絳唇一闋撰跋稱復見於逋翁集中援據無徵難以臆定不知草堂詩餘載此詞實作林逋宋人所題必非無據且草堂詩餘不及䕫詞尤足徵不出於䕫撰亦考之未審至於長亭怨慢題下自註桓大司馬云云乃誤以庾信枯樹賦末六句爲桓温本語則䕫之記憶偶訛又非校刊者之過矣
</p>
<div class="section" id="title-8"><h2>
	別本白石詞一卷<span class="jiazhu">江蘇巡撫採進本</span>
</h2></div>
<p class="em2">
	宋姜䕫撰此本爲毛晉六十名家詞中所刻凡三十四闋較康熙甲午陳撰刊本少二十四闋蓋苐據花庵詞選所錄僅增湘月一闋點絳脣一闋而已
</p>
<div class="section" id="title-9"><h2>
	文溪詞一卷<span class="jiazhu">安徽巡撫採進本</span>
</h2></div>
<p class="em2">
	宋李昴英撰昴英有文溪集已著錄此本爲毛晉所刊卷首題宋李公昴撰卷後跋語稱花庵詞選作名昴英字俊明楊愼詞品作名公昴字昴英資州盤石人晉有家藏本作名公昴字俊明云云考昴英附見宋史黃雍傳其文溪集載始末甚詳不云別名公昴且今本黃昇詞選亦實作昴英不知晉所据詞選當屬何本至楊愼資州盤石人之說觀詞内所述惟有嶺南無一字及於巴蜀愼引爲鄉人尤爲杜撰原集具在何可强誣其詞集本分爲二卷此本合爲一卷字句舛謬非一亦不及集本之完善蓋愼與晉均未見文溪全集故有此輾轉訛異也
</p>
<div class="section" id="title-10"><h2>
	空同詞一卷<span class="jiazhu">安徽巡撫採進本</span>
</h2></div>
<p class="em2">
	宋洪瑹撰瑹字叔璵自號空同詞客此集僅詞十六首据毛晉跋語乃全自黃昇絶妙詞選中摘出別行非完帙也卷末咏漁父淸平樂一闋據花菴詞選本連久道詞且載其本事甚明因二人之詞相連遂誤入之瑹詞中實止十五首耳
</p>
<div class="section" id="title-11"><h2>
	洺水詞一卷<span class="jiazhu">安徽巡撫採進本</span>
</h2></div>
<p class="em2">
	宋程珌撰珌有洺水集已著錄詩餘二十一闋已載集中此毛晉摘出別行之本也珌文宗歐蘇其所作詞亦出入於蘇辛二家之間中多壽人及自壽之作頗嫌寡味至滿庭芳第二闋之蕭歌通叶減字木蘭花後闋之好坐同韻皆係鄉音尤不可爲訓也
</p>
<div class="section" id="title-12"><h2>
	風雅遺音二卷<span class="jiazhu">編修汪如藻家藏本</span>
</h2></div>
<p class="em2">
	宋林正大撰正大字敬之號隨菴據卷首易嘉靖序蓋開禧中爲嚴州學官其里籍則不可考是編皆取前人詩文櫽括其意製爲襍曲每首之前仍全載本文蓋仿蘇軾櫽括歸去來詞之例然語意蹇拙殊無可采卷末有徐釚跋云風雅遺音上下卷南宋刊本泰興季滄葦家藏書靈壽傅使君於都門珠市口購得遂付小史鈔錄林序闕前七行卷末淸平調逸其半皆舊時脫落今亦仍之此本字畫訛缺蓋又從釚本傳寫云
</p>
<div class="section" id="title-13"><h2>
	後村別調一卷<span class="jiazhu">安徽巡撫採進本</span>
</h2></div>
<p class="em2">
	宋劉克莊撰克莊有後村集已著錄其詩餘已附載集中毛晉復摘出別刻克莊在宋末以詩名其所作詞張炎樂府指迷譏其直致近俗效稼軒而不及今觀是集雖縱橫排宕亦頗自豪然於此事究非當家如贈陳參議家舞姬淸平樂詞貪與蕭郎眉語不知舞錯伊州者集中不數見也
</p>
<div class="section" id="title-14"><h2>
	芸窻詞一卷<span class="jiazhu">江蘇巡撫採進本</span>
</h2></div>
<p class="em2">
	宋張榘撰榘字方叔南徐人其始末不可考觀集中被檄出郊靑玉案詞有六朝舊事一江水句又和上元王仇香含山邵梅仙敘別浪淘沙詞有鍾阜石城何處是句知嘗官於建康又次虛齋先生雨花宴水龍吟詞有何時脫了塵埃墨綬句則官乃縣令也其詞諸家選本罕見採錄此本爲毛晉所刻亦不詳其所自詞僅五十首而應酬之作凡四十三首四十三首之中壽賈似道者五壽似道之母者二其餘亦大抵諛頌上官之作塵容俗狀開卷可憎惟小令時有佳語毛晉跋稱其摸魚兒之正挑燈共聽夜雨浪淘沙之小樓燕子話春寒靑玉案之秋在黄花羞澁處水龍吟之苦被流鶯蹴翻花影一欄紅露諸句固自稍稍可觀然不能掩其全集之陋也
</p>
<div class="section" id="title-15"><h2>
	煙波漁隱詞二卷<span class="jiazhu">永樂大典本</span>
</h2></div>
<p class="em2">
	宋宋伯仁撰伯仁有西塍集已著錄其書蓋作於淳祐元年取太公范蠡陶潛諸人各系以詞一首又有瀟湘八景春夏四時景亦系以詞調皆水調歌頭也後附煙波漁具圖凡舟笛簑笠之屬各系以七絶一首絶句小有意致詞殊淺俗
</p>
<div class="section" id="title-16"><h2>
	蕉窻蒠隱詞一卷<span class="jiazhu">編修汪如藻家藏本</span>
</h2></div>
<p class="em2">
	舊本題元吳琯撰前後無序跋不知琯爲何許人諸家書目皆不著錄諸選本亦絶不及之詳考其詞皆明劉基之作蓋姦巧書賈抄基詞以售僞嫁名於明代編輯古今逸史之吳琯旣而覺集中舒穆爾<span class="jiazhu">按舒穆爾原作石抹今改正</span>元師之類不似明人又增題一元字併其人而僞之耳
</p>
<div class="section" id="title-17"><h2>
	樂府遺音五卷<span class="jiazhu">浙江汪啟淑家藏本</span>
</h2></div>
<p class="em2">
	明瞿佑撰佑有四時宜忌已著錄是集自卷一至卷二皆古樂府自卷三至卷五皆詞曲其古樂府綺靡軟熟近於温李不出元末習氣詞欲兼學南北宋反致夾襍不純
</p>
<div class="section" id="title-18"><h2>
	玉霄仙明珠集二卷<span class="jiazhu">浙江鄭大節家藏本</span>
</h2></div>
<p class="em2">
	明吳子孝撰子孝字純叔長洲人吏部尚書一鵬子嘉靖己丑進士官至湖廣布政司參議江南通志稱其議論英發爲文章宏肆浩博此乃所作詞集凡一百八十餘闋頗具悽惋之致而造詣未深不能入宋人閫奥
</p>
<div class="section" id="title-19"><h2>
	花影集五卷<span class="jiazhu">内府藏本</span>
</h2></div>
<p class="em2">
	明施紹莘撰紹莘字子野華亭人自號峯泖浪仙是集前二卷爲樂府後三卷爲詩餘多作於崇禎中大抵皆紅愁錄慘之詞所謂亡國之音哀以思也
</p>
<div class="section" id="title-20"><h2>
	蓼花詞一卷<span class="jiazhu">江西巡撫採進本</span>
</h2></div>
<p class="em2">
	國朝余光耿撰光耿有一漑堂詩集已著錄其父懋衡於明末遭黨禍光耿少而孤苦中多感慨往往托塡詞以自遣滿江紅諸作思親憶弟寄興頗深其以蓼花名者殆亦取多難集蓼之意歟
</p>
<div class="section" id="title-21"><h2>
	玉山詞<span class="jiazhu">無卷數　浙江巡撫採進本</span>
</h2></div>
<p class="em2">
	國朝陸次雲撰次雲有八紘繹史已著錄是集凡小令五十九長調十八中調九尤侗秦松齡爲之選評次雲北墅緒言有屬友人改正詩餘姓氏書蓋因西泠詞選借名刻其詞三首故力辨之高士奇稱其自處甚高今觀所作乃往往多似元曲不能如書中所稱周秦蘇辛體也
</p>
<div class="section" id="title-22"><h2>
	炊聞詞二卷<span class="jiazhu">副都御史黃登賢家藏本</span>
</h2></div>
<p class="em2">
	國朝王士祿撰士祿有讀史蒙拾已著錄是集本名炊聞巵語前有士祿自序稱兀兀圜扉不殊邯鄲一枕故取杜陵詩語斷章而命之其文無謂其緒無端故系之以巵此本改題炊聞詞而目錄末有附記稱初名炊聞巵語殆士祿晩所自改而序則未改耶是集皆其以科場磨勘事繫獄時作初本一百二十首後刪二首增五十五首爲一百七十三首其中如漁歌子之逐鷺徵鳬下遠洲生查子之堦憐好月癡點絳脣之雨嬲空庭卜算子之暗燭影疑冰皆未免失之琱琢爲過於求奇之病非詞家本色然大抵才思新頴不肯蹈襲故常如南柯子之窻午一首昭君怨之樓外一首兩同心之詠鴛鴦後半闋皆足與作者頡頏其滿江紅叠韻九首亦見才思之富已載入孫默十六家詞中故僅附存其目焉
</p>
<div class="section" id="title-23"><h2>
	南耕詞六卷歲寒詞一卷<span class="jiazhu">浙江巡撫採進本</span>
</h2></div>
<p class="em2">
	國朝曹亮武撰亮武有南耕草堂詩已著錄南耕詞先刻五卷其第六卷乃喪耦後所作續刻於後而以悼亡詞十闋附之歲寒詞則康熙癸亥甲子兩年所作其同里陳枋徧和之名荆溪歲寒詞亦附刻集内亮武以倚聲擅名與陳維崧爲中表兄弟當時名幾相埓其纒綿婉約之處亦不減於維崧而才氣稍遜故縱橫跌宕究不能與之匹敵也
</p>
<div class="section" id="title-24"><h2>
	情田詞三卷<span class="jiazhu">給事中邵庾曾家藏本</span>
</h2></div>
<p class="em2">
	國朝邵璸撰璸初名宏魁字柯亭大興人康熙己卯舉人官新河縣教諭遷昌邑知縣其塡詞之學出於朱彝尊此集乃乾隆癸酉其子履嘉所刊也
</p>
<div class="section" id="title-25"><h2>
	澹秋容軒詞一卷<span class="jiazhu">江蘇巡撫採進本</span>
</h2></div>
<p class="em2">
	國朝范靑撰靑有筠軒詩集已著錄是集爲靑所自編凡小令十一闋中調二十七闋長調十七闋
</p>
<div class="section" id="title-26"><h2>
	四香樓詞鈔<span class="jiazhu">無卷數　江蘇巡撫採進本</span>
</h2></div>
<p class="em2">
	國朝范纘撰纘有四香樓詩鈔已著錄是集小令中調長調各自爲編而不分卷數大抵宗法周柳猶詞家之正聲而天然超妙不及前人未免有雕鎸之迹至如南歌子苐二首之類雖脂粉綺羅詩餘本色要亦稍近於䙝也
</p>
<p class="em2">
	右詞曲類詞集之屬二十五部四十三卷<span class="jiazhu">内二部無卷數</span>皆附存目
</p>
<div class="section" id="title-27"><h2>
	方壺詞三卷水雲詞一卷<span class="jiazhu">編修汪如藻家藏本</span>
</h2></div>
<p class="em2">
	方壺詞宋汪莘撰水雲詞宋汪元量撰莘詞本載所著方壺存稿中元量詞亦載所著湖山類藳中此本乃休寧汪森從二集摘出合刊者方壺詞前有自序則宋嘉定元年嘗刊板別行故也
</p>
<div class="section" id="title-28"><h2>
	鳴鶴餘音八卷<span class="jiazhu">内府藏本</span>
</h2></div>
<p class="em2">
	舊本題仙游山道士彭致中編不詳時代采輯唐以來羽流所著詩餘至元而止朱存理野航存稿有此詩跋疑爲明初人也所錄多方外之言不以文字工拙論而寄託幽曠亦時有可觀
</p>
<div class="section" id="title-29"><h2>
	詞林萬選四卷<span class="jiazhu">内府藏本</span>
</h2></div>
<p class="em2">
	舊本題明楊愼編愼有檀弓叢訓已著錄此本爲嘉靖癸卯楚雄府知府任良榦所刊蓋愼戍雲南時良榦得其本也前有良榦序稱愼藏有唐宋五百家詞暇日取其尤綺練者四卷皆草堂詩餘之所未收云云考書錄解題所載唐至五代自趙崇祚花間集外惟南唐二主詞一卷馮延已陽春錄一卷此外別無詞集南北宋則自家宴集以下總集別集不過一百七家明末毛晉窮蒐宋本祇得六十家耳愼所藏者何至有五百餘家此巳先不可信且所錄金元明人皆在其中何以止云唐宋序與書亦不相符又其中時有評註俱極疏陋如晏幾道生查子云看徧潁州花不似師師好註曰此李師師也雖與潁州不合然幾道死靖康之難得見李師師猶可言也又秦觀一叢花題下註曰師師子野小山淮海詞中皆見豈即李師師乎考師師得幸徽宗雖不能確詳其年月然劉翬汴京書事詩曰輦轂繁華事可傷師師垂老過湖湘縷衣擅板無顏色一曲當年動帝王則南渡以後師師流落楚南尚追隨歌席計其盛時必在宣政之間張先登天聖八年進士爲仁宗時人蘇軾爲作鶯鶯燕燕之句時已八十餘矣秦觀則於哲宗紹聖初業已南竄後即卒於藤州未嘗北返何由得見師師愼之博洽豈併此不知耶其所選錄欲搜求隱僻亦不免雅俗兼陳毛晉跋稱嘗慕此集不得一見後乃得於金沙于季鸞疑愼原本巳佚此特後來所依托耳
</p>
<div class="section" id="title-30"><h2>
	唐詞紀十六卷<span class="jiazhu">通行本</span>
</h2></div>
<p class="em2">
	明董逢元撰逢元字善長常州人是編成於萬曆甲午雖以唐詞爲名而五季十國之作居十之七蓋時代旣近末派相沿往往皆唐之舊人不能截分畛域猶之錄唐詩者載及王周徐鉉猶有說可通至於隋煬帝望江南詞無論證以段安節樂府襍錄知海山記爲依託即繩以斷限之義亦名實相乖漫無體例矣且不以人序不以調分而區爲景色弔古感慨宫掖行樂別離征旅邊戍佳麗悲愁憶念怨思女冠漁父仙逸登第十六門已爲割裂無緒又或以詞語而分或以詞名而分忽此忽彼茫無定律尤爲治絲而棼卷首列詞名徵一卷畧作解題罕所考證至以郭茂倩爲元人則他可槪見矣
</p>
<div class="section" id="title-31"><h2>
	宋名家詞<span class="jiazhu">無卷數　江蘇巡撫採進本</span>
</h2></div>
<p class="em2">
	明毛晉編晉有毛詩陸疏廣要已著錄詞萌於唐而盛於宋當時伎樂惟以是爲歌曲而士大夫亦多知音律如今日之用南北曲也金元以後院本雜劇盛而歌詞之法失傳然音節婉轉較詩易於言情故好之者終不絶於是音律之事變爲吟咏之事詞遂爲文章之一種其宗宋也亦猶詩之宗唐明常熟吳訥曾彚宋元百家詞而卷帙頗重抄傳絶少惟晉此刻蒐羅頗廣倚聲家咸資採掇其所錄分爲六集自晏殊珠玉詞至盧炳哄堂詞共六十一家每家之後各附以跋語其次序先後以得詞付雕爲準未嘗差以時代且隨得隨雕亦未嘗有所去取故此外如王安石半山老人詞張先子野詞賀鑄東山寓聲以曁范成大石湖詞楊萬里誠齋樂府王沂孫碧山樂府張炎玉田詞之類雖尚有傳本而均未載入蓋以次開雕適先成此六集遂以六十家詞傳非謂宋詞止於此也其中名姓之錯互篇章字句之訛異雖不能免而於諸本之誤甲爲乙考證釐訂者亦復不少故諸家詞集雖各分著於錄仍附存其目以不没晉蒐輯校刊之功焉
</p>
<div class="section" id="title-32"><h2>
	秦張詩餘合璧二卷<span class="jiazhu">内府藏本</span>
</h2></div>
<p class="em2">
	明王象晉編象晉有羣芳譜已著錄是書乃以宋秦觀淮海詞明張綖南湖詞合爲一編以二人皆產於高郵也然一古人一時人越三四百年而稱爲合璧巳自不倫沉綖詞何足以匹觀是不亦老子韓非同傳乎
</p>
<div class="section" id="title-33"><h2>
	羣賢梅苑十卷<span class="jiazhu">大理寺卿陸錫熊家藏本</span>
</h2></div>
<p class="em2">
	舊本題松陵朱鶴齡編鶴齡有尚書埤傳已著錄此乃所輯宋人詠梅之詞然詳勘其書乃取宋黃大輿梅苑而顚倒割裂之一卷二卷即黃書之六卷七卷而三卷則如其舊四卷後八調移爲第五卷之首而五卷中刪除九調六卷七卷即黃書之一卷二卷至八卷則又如其舊九卷後五調移冠十卷之首而十卷刪去十調顚倒錯亂殆書賈售僞者爲之鶴齡不至於斯也
</p>
<div class="section" id="title-34"><h2>
	選聲集三卷附詞韻簡一卷<span class="jiazhu">内府藏本</span>
</h2></div>
<p class="em2">
	國朝吳綺撰綺有嶺南風物記已著錄是編小令中調長調各一卷皆五代宋人之詞標舉平仄以爲式其字旁加方匡者皆可平可仄之字餘則平仄不可易者也其法仍自塡詞圖譜而來其第一體第二體之類亦從其舊後附詞韻簡一卷皆祖沈謙毛先舒之說蓋取便攜閱而已無大剏作也
</p>
<div class="section" id="title-35"><h2>
	蕉雨軒詩餘彚選八卷<span class="jiazhu">兩淮鹽政採進本</span>
</h2></div>
<p class="em2">
	國朝陳澍撰澍字雨夏嘉興人歲貢生是集彚選唐宋元人之詞凡二千六百首有奇其書猶澍所手抄蓋舊未刊印之本也
</p>
<div class="section" id="title-36"><h2>
	粤風續九四卷<span class="jiazhu">兩淮鹽政採進本</span>
</h2></div>
<p class="em2">
	國朝吳淇編淇爲潯州推官時采其土人歌謠又附猺狼獞歌數種彚爲一編其云續九者屈原有九章九歌擬以此續之也前有淇自序卷首有孫芳桂撰劉三妹傳云是始造歌者其說荒怪不足信也
</p>
<div class="section" id="title-37"><h2>
	東白堂詞選初集十五卷<span class="jiazhu">内府藏本</span>
</h2></div>
<p class="em2">
	國朝佟世南編世南字梅岑遼陽人以唐宋詩餘有花間草堂諸集而明詞選本向無善者本朝詞家雖有倚聲今詞二選而蒐羅未富因與陸進張星耀商確去取合前明昭代詞人所著彚爲一編其曰初集者以所見未廣尚當續成二集也卷首冠以張星耀詞論十三則又總列作者爵里凡三百七十一人採摭頗爲繁富而甄錄未精不免良楛襍陳之病
</p>
<div class="section" id="title-38"><h2>
	名家詞抄<span class="jiazhu">無卷數　浙江范懋柱家天一閣藏本</span>
</h2></div>
<p class="em2">
	國朝聶先撰先字晉人廬陵人所選自吳偉業龔鼎孳以下凡三十家考卷首曾王孫序稱百家名詞與集中所載之數不符又云詞體之變遷選者之詮次例言自能詳之而卷端亦無例言似乎未完之本矣
</p>
<div class="section" id="title-39"><h2>
	林下詞選十四卷<span class="jiazhu">兩淮馬裕家藏本</span>
</h2></div>
<p class="em2">
	國朝周銘撰銘字勒山松江人是集題曰林下蓋取世說所載謝道韞事也其書採取女子之作自宋元明以及國初編次頗爲無緒末卷以減字木蘭花詞題爲南齊蘇小小亦沿田藝蘅之誤而不能正也
</p>
<div class="section" id="title-40"><h2>
	浙西六家詞十卷<span class="jiazhu">浙江汪啓淑家藏本</span>
</h2></div>
<p class="em2">
	不著編輯者名氏所選爲國朝朱彝尊李良年沈皥曰李符沈岸登龔翔麟之詞翔麟仁和人其五人皆嘉興人故稱浙西六家凡彝尊江湖載酒集三卷良年秋錦山房詞一卷皥日柘西精舍詞一卷符耒邊詞二卷岸登黑蝶齋詞一卷翔麟紅藕莊詞一卷前有宜興陳維崧序
</p>
<p class="em2">
	右詞曲類詞選之屬一十四部九十九卷<span class="jiazhu">内二部無卷數</span>皆附存目
</p>
<div class="section" id="title-41"><h2>
	樂府指迷一卷<span class="jiazhu">編修程晉芳家藏本</span>
</h2></div>
<p class="em2">
	舊本題宋張炎撰炎有山中白雲詞已著錄陳繼儒續秘笈載此書題曰西秦張玉田玉田者炎之別號西秦者炎祖張俊之祖貫實一人也其書分詞源製曲句法字面虛字淸空意趣用事詠物節序賦情離情令曲襍論十四篇而附以楊萬里作詞五要五則襍論中稱周草窗所選絶妙好詞惜板不存墨本亦有好事者藏之又稱元遺山極稱辛稼軒詞殆成於北游大都之後歟續秘笈所刻以此書爲上卷而以陸輔之所續爲下卷陸書末有原跋曰此本還在沈伯時樂府指迷之後古雅精妙較是輸他一著云云考宋沈義父字伯時有樂府指迷一卷今載陳耀文花草粹編中跋但稱沈書而無一字及此書則此書晚出跋者未見龔翔麟刻山中白雲詞附載此書殆後人所增入非其舊也曹溶學海類編收此書較此本多一北軒居士跋其跋誤以胡震亨唐音癸籖與胡應麟詩藪合爲一書巳極疎舛又收金粟頭陀製曲十六觀一卷後有睡庵居士跋金粟頭陀元顧阿瑛睡庵居士明湯賓尹也而其文全抄此書惟毎條之末增製曲者當作此觀一句語語雷同竟不一檢尤可怪矣
</p>
<div class="section" id="title-42"><h2>
	詞旨一卷<span class="jiazhu">編修程晉芳家藏本</span>
</h2></div>
<p class="em2">
	元陸輔之撰輔之有吳中舊事已著錄是編陳繼儒續秘笈中以爲樂府指迷之下卷此本載曹溶學海類編中則題曰詞旨莫詳孰爲本名孰爲改名明自萬曆以後詐僞繁興所纂叢書往往改頭換面不可究詰曹溶生於明末故尚沿積習以侈儲藏之富也其目一曰詞說二曰屬對三曰樂笑翁奇對四曰警句五曰樂笑翁警句六曰詞眼七曰單字集虛詞不可解似有殘缺八曰兩字則有錄無書矣其言皆無甚高論佚不足惜
</p>
<div class="section" id="title-43"><h2>
	古今詞話六卷<span class="jiazhu">浙江巡撫採進本</span>
</h2></div>
<p class="em2">
	國朝沈雄纂雄字偶僧吳江人是編所述上起於唐下迄康熙中年雜引舊文參以近人之論亦間附已說分詞評詞辨詞品三門徵引頗爲寒儉又多不著出典所引近人之說尤多標榜不爲定論
</p>
<div class="section" id="title-44"><h2>
	古今詞論一卷<span class="jiazhu">浙江汪啓淑家藏本</span>
</h2></div>
<p class="em2">
	國朝王又華撰又華字靜齋錢塘人是編襍錄論詞之語雖以古今詞論爲名而古人僅十之一近人乃十之九
</p>
<div class="section" id="title-45"><h2>
	塡詞名解四卷<span class="jiazhu">浙江汪啓淑家藏本</span>
</h2></div>
<p class="em2">
	國朝毛先舒撰先舒有聲韻叢說已著錄掇拾古語以牽合詞調名義始於楊愼丹鉛錄先舒又從而衍之附會支離多不足據末附先舒自度十五曲尤爲杜撰古樂府在聲不在詞唐人不得其聲故所擬古樂府但借題抒意不能自製調也所作新樂府但爲五七言古詩亦不能自製調也其時採詩入樂者僅五七言絶句或律詩割取其四句倚聲製詞者初體如竹枝柳枝之類猶爲絶句繼而望江南菩薩蠻等曲作焉解其聲故能製其調也至宋而傳其歌詞之法不傅其歌詩之法故陽闗曲借小秦王之聲歌之漁父詞借鷓鴣天之聲歌之蘇軾黃庭堅二集可覆按也惟詞爲當時所盛行故作者每自度曲亦解其聲故能製其調耳金元以來南北曲行而詞律亡作是體者不過考証舊詞知其句法平仄參証同調之詞知某句可長可短某字可平可仄而已當時宫調巳茫然不省而乃虛憑臆見自製新腔無論其分析精微斷不能識即人人習見之白石詞其所云念奴嬌鬲指聲者今能解爲何語乎英雄欺人此之謂矣
</p>
<p class="em2">
	右詞曲類詞話之屬五部十三卷皆附存目
</p>
<div class="section" id="title-46"><h2>
	詩餘圖譜三卷附錄二卷<span class="jiazhu">副都御史黃登賢家藏本</span>
</h2></div>
<p class="em2">
	明張綖撰綖有杜詩通已著錄是編取宋人歌詞擇聲調合節者一百十首彚而譜之各圖其平仄於前而綴詞於後有當平當仄可平可仄二例而往往不據古詞意爲塡注於古人故爲拗句以取抗墜之節者多改諧詩句之律又校讐不精所謂黑圈爲仄白圈爲平半黑半白爲平仄通者亦多混淆殊非善本宜爲萬樹詞律所譏末附秦觀詞及綖所作詞各一卷尤爲不倫
</p>
<div class="section" id="title-47"><h2>
	嘯餘譜十卷<span class="jiazhu">副都御史黃登賢家藏本</span>
</h2></div>
<p class="em2">
	明程明善撰明善字若水歙縣人天啓中監生其書總載詞曲之式以歌之源出於嘯故名曰嘯餘首列嘯旨聲音度數律吕樂府原題一卷次詩餘譜三卷致語附焉次北曲譜一卷中原音韻及務頭一卷次南曲譜三卷中州音韻及切韻一卷考古詩皆可以入樂唐代敎坊伶人所歌即當時文士之詞五代以後詩流爲詞金元以後詞又流爲曲故曲者詞之變詞者詩之餘源流雖遠本末相生詩不本於嘯詞曲安得本於嘯命名巳爲不確首列嘯旨殊爲附會其皇極經世律吕樂府原題之類與詞曲亦復濶絶所列詞譜第一體第二體之類以及平仄字數皆出臆定久爲詞家所駁曲譜所載亦不及南北九宫譜之詳備徒以通俗便用至今傳之其實非善本也
</p>
<div class="section" id="title-48"><h2>
	塡詞圖譜六卷續集二卷<span class="jiazhu">浙江汪啓淑家藏本</span>
</h2></div>
<p class="em2">
	國朝賴以邠撰以邠字損庵仁和人是編踵張綖之書而作亦取古詞爲譜而以黑白圈記其平仄爲圖顚倒錯亂罅漏百出爲萬樹詞律所駁者不能縷數
</p>
<div class="section" id="title-49"><h2>
	詞韻二卷<span class="jiazhu">浙江汪啓淑家藏本</span>
</h2></div>
<p class="em2">
	國朝仲恒撰恒字道久號雪亭錢塘人詞韻舊無成書明沈謙始創其輪廓恒作是書又因謙書而訂之考塡詞莫盛於宋而二百餘載作者雲興但有製調之文絶無撰韻之事核其所作或竟用詩韻或各襍方言亦絶無一定之律不應一代名流都忘此事留待數百年後始補闕拾遺蓋當日所講在於聲律抑揚抗墜剖析微芒至其詞則雅俗通歌惟求諧耳所謂有井水喫處都唱柳詞是也又安能以禮部韻畧頒行諸酒壚茶肆哉作者不拘蓋由於此非其智有所遺也自是以還周德淸作中原音韻攤派入聲立爲定法而詞韻則終無續定者良以北曲必用北韻猶之梵唄必用梵音旣巳自爲一家遂可自成一格至於詞體在詩與曲之間韻不限於方隅詞亦不分今古將全用俗音則去詩未遠將全從詩韻則與俗多乖旣虞針眞因陰之無分又虞元魂灰咍之不叶所以雖有沈約陸詞終不能勒爲一書也沈謙旣不明此理强作解事恒又沿訛踵謬轇轕彌增即以所分者言之平上去分十四韻割魂入眞軫割咍入佳蟹此諧俗矣而麻遮仍爲一部則又從古三聲旣眞軫一部侵寢一部庚梗一部元阮一部覃咸一部矣入聲則質陌錫職緝爲一部是眞庚靑蒸侵又合爲一也物月曷黠屑葉合一部是文元寒刪先覃鹽又合爲一也不俗不雅不古不今欲以範圍天下之作者不亦難耶大抵作詞之韻愈考愈岐萬不得已則於古韻相通之中擇其讀之順吻者用之如東冬江陽之類<span class="jiazhu">江陽古亦不通此據六朝以下言之</span>其割屬也亦擇古韻相通者割之如割魂入文魂本通文割咍入佳咍本通佳之類即入聲亦以此爲消息庶斟酌於今古之間或不大謬必欲强立章程不至於非馬非驢不止故今於諸韻書外惟錄曲韻而詞韻則僅存目焉
</p>
<div class="section" id="title-50"><h2>
	詞學全書十四卷<span class="jiazhu">内府藏本</span>
</h2></div>
<p class="em2">
	國朝查繼超編繼超字隨庵海寧人是編輯於康熙已未以毛先舒塡詞名解四卷王又華古今詞論一卷賴以邠塡詞圖譜六卷續集一卷仲恒詞韻二卷彚爲一編無所發明考正
</p>
<p class="em2">
	右詞曲類詞譜詞韻之屬五部三十九卷皆附存目
</p>
<div class="section" id="title-51"><h2>
	張小山小令二卷<span class="jiazhu">江蘇巡撫採進本</span>
</h2></div>
<p class="em2">
	元張可久撰可久字仲遠號小山慶元人嘗仕爲路吏轉首領李開先謂如今稅課局大使之職蓋終於下僚者也當時以詞曲擅場其集久而失傳明初宋濂得其詞半冊於禮賢館後方孝孺又購得抄本一帙以示濂乃參互校正分爲上下卷鏤板行世蓋僅就二人所見編次成書其實可久所作不止於是也自五代至宋詩降而爲詞自宋至元詞降而爲曲文人學士往往以是擅長如關漢卿馬致遠鄭德輝宫大用之類皆藉以知名於世可謂敝精神於無用然其抒情寫景亦時能得樂府之遺小道可觀遂亦不能盡廢可久之詞太和正音稱其如瑤天笙鶴旣淸且新華而不豔有不食烟火氣又謂其如披太華之天風招蓬萊之海月今觀所作遣詞命意實能脫其塵蹊故雖非文章之正體亦附存其目以見一代風尚之所在焉
</p>
<div class="section" id="title-52"><h2>
	碧山樂府五卷<span class="jiazhu">陝西巡撫採進本</span>
</h2></div>
<p class="em2">
	明王九思撰九思有渼陂集已著錄此其所作雜曲小令也自宋趙彥肅以句字配協律吕遂有曲譜至元代如驟雨打新荷之類則愈出愈新不拘字數塡以工尺俗傳僅知有正宫越調爲南北曲之分而相帶相犯之妙塡詞家又不知度曲四聲別有去作平上作平之例故論其體格於文章爲最下而入格乃復至難九思酷好音律嘗傾貲購樂工學琵琶得其神解是編所錄大半依絃索越調而帶犯之合拍頗善又明人小令多以豔麗擅長九思獨敘事抒情宛轉妥協不失元人遺意其於塡曲之四聲雜以帶字不失尺寸可謂聲音文字兼擅其勝然以士大夫而殫力於此與伶官歌妓較短長雖窮極窈眇是亦不可以已乎
</p>
<div class="section" id="title-53"><h2>
	朝野新聲太平樂府八卷<span class="jiazhu">兩淮馬裕家藏本</span>
</h2></div>
<p class="em2">
	元楊朝英撰朝英自稱靑城人始末未詳是集前五卷爲小令後三卷爲套數凡當時士大夫所撰及院本之佳者皆選錄之亦技藝之一種中多殘缺蓋傳寫所脫也
</p>
<div class="section" id="title-54"><h2>
	詞品一卷<span class="jiazhu">編修程晉芳家藏本</span>
</h2></div>
<p class="em2">
	舊本題元涵虛子撰不詳名氏評論有元一代北曲人各擬以品目畧如敖陶孫之詩評臧懋循元人百種曲嘗列之卷首此本載曹溶學海類編中殆即從百種曲中抄出借其名以備數者也
</p>
<div class="section" id="title-55"><h2>
	雍熙樂府十三卷<span class="jiazhu">編修勵守謙家藏本</span>
</h2></div>
<p class="em2">
	舊本題海西廣氏編不著姓名其凡例謂聲音各應宫律原分一十七調今所傳者一十有二蓋闕其五今考十二調一曰黃鐘二曰正宫三曰大石四曰小石五曰仙吕六曰中吕七曰南吕八曰雙調九曰越調十曰商調十一曰商角十二曰般涉其商角及般涉二調則有其曰而無其詞蓋闕佚也明李元玉北詞廣正譜訂正諸調頗爲綜覈雖所摭較此書多道宫高平揭指宫調角調五類而揭指及宫角二調則亦有其目而無其詞其全具者纔十四調核其體例實皆原本是書其間毎調詞曲有名同而實異者有句字不拘可以增損者亦皆因是書而推廣之耳
</p>
<div class="section" id="title-56"><h2>
	度曲須知二卷絃索辨訛三卷<span class="jiazhu">内府藏本</span>
</h2></div>
<p class="em2">
	明沈寵綏撰寵綏字君徵吳江人以度曲家沿流忘初往往聲乖於字調乖於義因作此書以釐正音調凡分二十六目剖析頗詳其絃索辨訛則載西廂二卷雜曲一卷各加標記以明北曲字音之殊蓋亦九宫譜之流亞也
</p>
<div class="section" id="title-57"><h2>
	瓊林雅韻<span class="jiazhu">無卷　數編修勵守謙家藏本</span>
</h2></div>
<p class="em2">
	明寧王權編權有漢唐秘史已著錄是書凡分十九韻大抵襲周德淸中原音韻體例一穹窿二邦昌三詩詞四丕基五車書六泰階七仁恩八安閒九𧤗鸞十乾元十一蕭韶十二珂和十三嘉華十四硨{石邪}十五淸寧十六周流十七金琛十八潭巖十九慊謙與中原音韻十九韻大畧相似特異其名耳惟中原音韻第十韻標曰先天而此書第十韻則標曰乾元遂取元韻之半入於一先又是書每韻皆取平聲二字以括三聲而第六韻泰階泰字則兼用去聲是自亂其例至云北方無入聲以入聲附平上去三聲之後與中原音韻體例全合而亦微有不同如第四韻曰丕基其後附悔字謂去聲作上聲而中原音韻第四韻後不載此條考悔字作上聲其在紙韻則有詩不我以其後也悔可証其在麌韻則有陸機凌霄賦悔與旅爲韻可証周德淸於此條似乎失收然曲韻自用方音不能據古韻爲增減權之所補亦知其一而不知其二也
</p>
<div class="section" id="title-58"><h2>
	南曲入聲客問一卷<span class="jiazhu">江蘇巡撫採進本</span>
</h2></div>
<p class="em2">
	國朝毛先舒撰先舒有聲韻叢說已著錄初先舒撰南曲正韻一書凡入聲俱單押不襍平上去三聲復著此卷謂南曲入聲俱可作平上去押設爲客問以達其說
</p>
<p class="em2">
	右詞曲類南北曲之屬八部三十五卷<span class="jiazhu">内一部無卷數</span>皆附存目
</p> 



</div></body></html>