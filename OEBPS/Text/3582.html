<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百六十七·集部二十（別集類二十）</title></head><body><div id="text">

<p>
<strong>欽定四庫全書總目卷一百六十七</strong>
</p>
<div class="section" id="title-0"><h1>
	集部二十
</h1><hr/></div>
<div class="section" id="title-1"><h2>
	別集類二十
</h2></div>
<div class="section" id="title-2"><h2>
	蘭軒集十六卷<span class="jiazhu">永樂大典本</span>
</h2></div>
<p class="em2">
	元王旭撰旭字景初東平人其事蹟不見於元史談藝家亦罕見稱述顧嗣立撰元詩選彚緝至三百家而不載旭集則久佚可知惟山東通志稱旭與同郡王搆及永年王槃俱以文章名世天下號爲三王而於其岀處本末亦未詳載則併其人亦幾湮沒矣今以集中詩文考之蓋旭家貧力學教授四方嘗爲碭山令所賔禮送王侯二生序所謂至元庚寅碭宰崔公以禮招余至其邑俾專講席者是也又嘗至長蘆主高百川家中和書院記所云辱承君幣來自泰山者是也其餘如安陽如鄃城如鯨川皆所曾僑寓之地又嘗至杭州之長沙遊迹幾半天下而卒未登仕版其有寄詩云處困不堪家累重謀生聊籍主人賢生平境遇即此可以見其大槪矣其詩隨意抒寫不屑屑於雕章琢句而氣體超邁亦復時見性靈古文多講學家言其井田說一篇務欲復三代之制迂濶尤甚殆全不解事之腐儒然如記序諸作和平通達與之坐而談理其持論則未嘗不醇正未可廢也其集見於文淵閣書目者一部一册而焦竑經籍志則作二十卷今從永樂大典採掇排比尚可得一十六卷決非一册所能盡或一冊一字爲十字之訛歟
</p>
<div class="section" id="title-3"><h2>
	淸容居士集五十卷<span class="jiazhu">兩淮馬裕家藏本</span>
</h2></div>
<p class="em2">
	元袁桷撰桷有延祐四明志已著錄其集據蘇天爵行狀及元史本傳俱稱五十卷此本卷數相符蓋猶舊本也桷少從戴表元王應麟舒岳祥諸遺老游學問淵源具有所自其在朝踐厯淸華再入集賢八登翰苑凡朝廷制冊勛臣碑板多出其手故其文章博碩偉麗有盛世之音尤練習掌故長於考据集中如南郊十議明堂郊天異制議祭天無間歲議郊不當立從祀議郊非辛日議諸篇皆成宗初所上其援引經訓原原本本非空談聚訟者所能當時以其精博並採用之其詩格俊邁高華造語亦多工鍊卓然能自成一家蓋桷本舊家文獻之遺又當大德延祐間爲元治極盛之際故其著作宏富氣象光昌蔚爲承平雅頌之聲文采風流遂爲虞楊范揭等先路之導其承前啟後稱一代文章之鉅公良無愧色矣
</p>
<div class="section" id="title-4"><h2>
	此山集四卷<span class="jiazhu">浙江鮑士恭家藏本</span>
</h2></div>
<p class="em2">
	元周權撰權字衡之號此山處州人嘗游京師以詩贄翰林學士袁桷桷深重之薦爲館職竟報罷然詩名日起唱和日多集中有贈趙孟頫詩云瓣香未展師道敬擕琴暫出松蘿中贈虞集詩云遠遊非涉聲利途願謁國文開榛蕪贈揭徯斯詩云嗟予觀光老賔客瓣香仰止懷生平贈陳旅詩云下榻淸風延孺子高樓豪氣臥元龍贈歐陽元詩云牀頭萍綠多矜色長價還從薛卞門贈馬祖常詩云絶憐白髪南州士山斗彌高獨仰韓而趙孟頫贈權詩亦有青青雲外山炯炯松下石頋此山中人風神照松色之句且親寫此山二字爲額以贈是時文章耆宿不過此數人而數人無不酬答似權亦聲氣干謁之流然孟頫等並以儒雅風流照映一世其宏奬後進迥異於南宋末葉分朋標榜之私故終元之世士大夫無鈎黨之禍權與諸人款契蓋文字之相知固未可以依門傍戶論也是集爲陳旅所選定旅及袁桷歐陽元等各爲之序揭徯斯又爲之跋旅本作者故別擇特精旅序稱其簡淡和平無鬱憤放傲之色桷序稱其法蘇黃之準繩達騷選之旨趣元序稱其無險勁之詞而有深長之味無輕靡之習而有舂容之風今觀其詩元所稱尤爲知言矣
</p>
<div class="section" id="title-5"><h2>
	霞外詩集十卷<span class="jiazhu">浙江鮑士恭家藏本</span>
</h2></div>
<p class="em2">
	元馬臻撰臻字志道號虛中錢塘道士仇遠序是集稱共隱約西湖之濵士大夫慕與之交不過習淸虚談淡泊無一言及勢力聲利龔開序則稱大德辛丑嗣天師張眞人如燕主行内醮元教名流並翼然景從王子繇馬志道在焉其人蓋在通介之間者也集中鋪張富貴者數篇如嗣師吳眞人詩之類頗乖山林之格然所作皆神骨秀騫風力遒上琅琅有金石之音雖不能具金鳷擘海香象渡河之力而亦不類酸寒細碎蟲吟草閒觀其述懷一詩殆宋末遺老寄託黃冠而其豪逸俊邁之氣無所不可政不以枯寂恬淡爲高耳此本爲毛晉所刻末有晉跋稱伯雨之後復有虚中今考諸家之序皆作於仁宗大德初年則臻尚在張雨前晉偶失檢也
</p>
<div class="section" id="title-6"><h2>
	申齋集十五卷<span class="jiazhu">編修汪如藻家藏本</span>
</h2></div>
<p class="em2">
	元劉岳申撰岳申字高仲吉水人以吳澄薦召爲遼陽儒學副提舉不就後授泰和州判致仕是集乃其門人蕭洵所編李祁爲之序元季嘗付剞劂久經兵燬顧嗣立元詩選蒐羅至備獨不及此編江西通志亦謂岳申文集今已不傳今此鈔帙僅存亦可云希覯之本矣岳申文宗法韓蘇故其氣骨遒上無南宋卑冗之習豫章人物志稱所作簡約峻潔殆非虚語至集中碑誌之作居什之四五尤可據以考證史事如文天祥傳比宋史所載爲詳夏貴墓誌稱其出奇計立戰功甚悉而貴之失節偷生絶不爲諱且深致婉惜之詞亦非曲筆諛墓者可比觀其不妄許與其文品之矜貴可知也
</p>
<div class="section" id="title-7"><h2>
	西巖集二十卷<span class="jiazhu">永樂大典本</span>
</h2></div>
<p class="em2">
	元張之翰撰之翰字周卿邯鄲人元史無傳惟松江府志載之翰至元末自翰林侍講學士知松江府事有古循吏風時民苦荒租額以十萬計之翰力除其弊得以蠲除至今猶祠於名宦祠生平著述甚富晚號西巖老人故以西巖名集其詩淸新逸宕有蘇軾黃庭堅之遺文亦頗具唐宋舊格其集據松江府志所載本三十卷今於永樂大典中蒐採綴輯分體編次釐爲二十卷雖當時舊本篇頁多寡不可知而約畧大數計巳得什之六七矣永樂大典所載有標題張西巖集而核其詩文實爲張起岩作者起岩字夢臣濟南人有華峯漫稿類稿金陵集尚行於世與之翰截然兩人殆當世繕錄之人以張西巖集與張起巖集聲音畧近故隨讀而訛致相淆亂今並釐正各存其眞焉
</p>
<div class="section" id="title-8"><h2>
	蒲室集十五卷<span class="jiazhu">浙江汪啟淑家藏本</span>
</h2></div>
<p class="em2">
	元釋大訢撰大訢字笑隱南昌陳氏子居杭之鳳山遷中天竺又主建康集慶寺是集詩六卷文九卷前有虞集序謂其如洞庭之野衆樂並作鏗宏軒昂蛟龍起躍物怪屏走沉冥發興至於名教節義則感厲奮激老於文學者不能過雖稱之少溢其量然其五言古詩實足揖讓於士大夫間餘體亦不舍蔬筍之氣在僧詩中猶屬雅音又文宗入繼大統改建康潛邸爲集慶寺特起大訢居之授大中大夫故雖隸緇流頗諳朝廷掌故若所著王可毅尚書厯任記證以元史文宗本紀皆相符合惟本紀謂至治元年五月中政使耀珠<span class="jiazhu">原作咬住今改正</span>告托歡徹爾<span class="jiazhu">原作脫歡察兒今改正</span>等交通親王於是出文宗居海南而是記則謂至治二年讒慝搆禍文宗遷海南與本紀相差一年或傳寫誤元爲二故與史異耶集中多與趙孟頫柯九思薩都拉<span class="jiazhu">原作薩都刺今改正</span>高彦敬虞集馬臻張翥李孝光往來之作而第九卷中杭州路金剛顯教院記第十二卷金陵天禧講寺佛光大師德公塔銘並註曰代趙魏公作則孟頫亦嘗假手於大訢知非俗僧矣
</p>
<div class="section" id="title-9"><h2>
	弁山小隱吟錄二卷<span class="jiazhu">兩淮馬裕家藏本</span>
</h2></div>
<p class="em2">
	元黃玠撰玠姓名不見於史傳惟弘治湖州府志載玠字伯成慈谿人宋黃震之曾孫淸苦力學無所不通周游西湖樂吳興山水因卜居弁山與趙文敏游文敏稱許之有卞山集知非稿唐詩選藄韻錄等書獨不載此集之目或後人以卞山集知非稿併爲一編改題此名歟其詩不爲近體視宋末江湖諸人惟從事五七言律者志趣殊高中多勸戒之詞其上者有元結遺意次者亦近乎白居易雖宏濶深厚不能及二人要於俗音嘈囋之中讀之如聼古鐘磬矣前有自序稱蔑有令德不敢謂隱獨以所得於天者薄故將退藏以終其身又引文中子之說稱願上之人正身修德使時和歲豐已受其賜尤粹然有德之言勝矯語高蹈者萬萬也
</p>
<div class="section" id="title-10"><h2>
	續軒渠集十卷附錄一卷<span class="jiazhu">江蘇巡撫採進本</span>
</h2></div>
<p class="em2">
	元洪希文撰附錄一卷則其父巖虎詩也巖虎字德章號吾圃莆田人宋末嘗爲教諭希文字汝質號去華嘗官訓導巖虎詩名軒渠集故希文集以續名然軒渠集斷爛不存故摭其遺詩附於卷末舊有希文自序又有至治辛酉至正壬辰癸巳林以順林以抃卓器之南譽等題詞皆在未刻之前不言原編卷數嘉靖癸巳其七世族孫紹興知府珠請山陰蔡宗兖刋定宗兖序稱刪去一百三十五首存四百三十五首編爲十卷附刻一卷則原集五百七十首也王鳳靈序則稱詩二卷爲七律一百九十二首古詩九十七首絶句一百首爲數不同又皆不及其詞與雜文此本凡詩三百六十九首詞三十三首雜文十八首與兩序所言皆不符疑傳寫者又有所刋削也宗兖序謂其以山澤之臞出山澤之語譬諸夏鼎商鬲華采雖若不足而渾厚朴素之質使望之者知爲古器鳳靈序稱其能以質勝不蔽其情今觀其詩純沿宋格於元末年華縟之風明中葉堂皇之體迥焉不同故二人之論云爾實則淸遒激壯亦足落落獨行也惟其以巖虎之詩附希文詩末用山谷集後附伐檀集之例以于先父究於義未安而篇頁無多又不能如伐檀集之自爲卷帙可以孤行今特升冠此卷置希文集之前如石屏集玉井樵唱之例焉
</p>
<div class="section" id="title-11"><h2>
	定宇集十六卷別集一卷<span class="jiazhu">浙江鮑士恭家藏本</span>
</h2></div>
<p class="em2">
	元陳櫟撰櫟有書傳纂疏已著錄是集爲其族孫嘉基所刊凡文十五卷詩及詩餘一卷別集一卷則附錄序記誌狀之類櫟生朱子之郷故力崇朱子之學集中如澄潭贊曰惟千載心秋月寒水儒釋同處我聞朱子附會齋居感興詩句以强合於禪未免自生疵累異乎朱子之所傳然集中諸文大抵皆醇正質實不涉詭誕如深衣考之類雖未必盡合古制而援據考證究與空談說經者有閒惟詩作擊壤集派多不入格顧嗣立元詩選中所稱笑渠拄笏看山色容我扶笻聼水聲柳枝水洒一溪月豆子雨開千嶂烟諸句皆沙中金屑不能數數遇之也
</p>
<div class="section" id="title-12"><h2>
	艮齋詩集十四卷<span class="jiazhu">浙江鮑士恭家藏本</span>
</h2></div>
<p class="em2">
	元侯克中撰克中字正卿眞定人幼喪明聆羣兒誦書不終日能悉記其所授稍長習詞章自謂不學可造詣旣而悔之以爲刊華食賔莫首於理原易以求乃爲得之於是精意讀易著書名大易通義年至九十餘而卒今通義已不傳而袁桷所作序尚見淸容居士集中可畧見克中本末此乃所作詩集猶元時舊刻卷首有毛晉私印蓋汲古閣所藏中間律體最多而七言律爲尤夥卷一卷二皆咏經史之作卷八爲諧音格乃毎首全以音通字異者相叶如一東叶同峒桐銅童二冬叶鏞庸容墉蓉之類凡七言三十一首五言二十一首亦克中自創之格爲古所未有其詩頗近擊壤一派多涉理路而抒情賦景之作亦時有足資諷咏者昔唐汝詢幼而失明長而能詩始蔑一集明人詫爲古所未有而不知克中巳在前是亦足爲是集稀傳之證又汝詢能註唐詩解而克中乃至能詁經是所學又在汝詢上矣
</p>
<div class="section" id="title-13"><h2>
	知非堂稿六卷<span class="jiazhu">江西巡撫採進本</span>
</h2></div>
<p class="em2">
	元何中撰中有通鑑綱目測海已著錄據中自序所著尚有易類象三卷書傳補遺十卷吳才老叶韻補遺一卷六書綱領一卷補六書故三十二卷通書問一卷蘇邱述遊錄一卷搘頤錄十卷今自通鑑測海以外惟通書問及此集僅存然自序稱有知非堂稿十七卷外稿十六卷顧嗣立元詩選載知非堂稿十七卷與自序合王士禎居易錄作十六卷亦與自序外稿合此集止六卷似非完書然嗣立之所錄與士禎之所稱者已均在此六卷之中又似無所亡佚者豈後人傳寫或合併其卷數抑或重爲選錄汰其繁冗故篇帙雖減而名章雋句一一具存歟詩集之富唐無若白居易宋無若陸游楊萬里而珠礫並存往往使後人以多爲憾是編佳製具存而蕪詞較少可謂刊糟粕而存菁華即非足本亦不必以不完爲歉矣
</p>
<div class="section" id="title-14"><h2>
	雲林集十卷附錄一卷<span class="jiazhu">兩淮馬裕家藏本</span>
</h2></div>
<p class="em2">
	元貢奎撰奎字仲章宣城人官集賢直學士追封廣陵郡侯諡文靖李黼爲之狀馬祖常奉勅撰碑皆天下重望也所著有雲林小稿聼雪齋記青山漫吟倦游集豫章稿上元新錄南州紀行凡百二十卷明永樂間徵入秘府家無副本遂絶不傳惟雲林小稿宋濓所序者尚存其曾孫蘭家洪熙中福州陳嵦復序而傳之弘治閒其裔孫元禮復采諸書所載奎詩及遺文二篇附益成編是爲今本奎詩格在虞楊范揭之閒爲元人巨擘王士禎居易錄論其境地未能深造殆專以神韻求之歟吳澄跋其文稿稱其温然粹然得典雅之體視求工好奇而卒不工不奇者相去萬萬惜今不可得見矣卷末增載見婦人偶興二首鄙俚穢䙝必委巷附會之說元禮不知而誤收之其爲謬陋不止謝康樂集載東陽溪中贈答也
</p>
<div class="section" id="title-15"><h2>
	梅花字字香前集一卷後集一卷<span class="jiazhu">浙江鮑士恭家藏本</span>
</h2></div>
<p class="em2">
	元郭豫亨撰豫亨自號梅巖野人里籍未詳據其自序則至大辛亥作其書名蓋取宋晏殊詞唱得紅梅字字香句也離騷徧擷香草獨不及梅六代及唐漸有賦詠而偶然寄意視之亦與諸花等自北宋林逋諸人逓相矜重暗香疎影半樹橫枝之句作者始別立品題南宋以來遂以咏梅爲詩家一大公案江湖詩人無論愛梅與否無不借梅以自重凡別號及齋館之名多帶梅字以求附於雅人黃大輿至輯詩餘爲梅苑十卷方回作瀛奎律髓凡詠物俱人著題類而梅花則自立一類此倡彼和沓雜不休名則耐冷之交實類附炎之局矣豫亨在至大中距南宋之末未遠故亦染山人之積習前後二集詠梅七律至二百首與張洽之數相等然洽詩層見叠出總不出幽香高格耽寂避喧之意描摹窠臼未免厭觀豫亨則集句爲之又闢新境且屬對頗能工巧亦勝李龏翦綃集之多集絶句一花一石時逢佳勝存備詩家之小品固亦無不可矣
</p>
<div class="section" id="title-16"><h2>
	中菴集二十卷<span class="jiazhu">永樂大典本</span>
</h2></div>
<p class="em2">
	元劉敏中撰敏中有平宋錄已著錄元史載敏中中菴集二十五卷文淵閣書目作五册不著卷數梁維樞内閣書目不載其名則是時官書已佚明人藏書之家惟葉盛菉竹堂書目僅著於錄亦無卷數黃虞稷千頃堂書目雖有其名而獨作三十五卷與史不符蓋虞稷所列諸書乃徧徴各家書目爲之多未親見其本故卷數多訛存佚不確未可盡援爲據也蘇天爵元文類中僅載其賀正旦表忠獻王廟碑二首其他作則不槪見今從永樂大典所載蒐羅裒輯以類編次尚可得二十卷則所佚者不過十之二三矣其詩文率平正通達無鈎章棘句之習在元人中亦元明善馬祖常之亞本傳稱其文理明辭備韓性原序亦謂其不藻繢而華不琢鏤而工戶樞門鍵庭旅陛列進乎古人之作固不誣也史稱敏中爲御史時劾權臣僧格<span class="jiazhu">原作桑哥今改正</span>爲集賢學士時上書陳十事其文今皆不見集中殆已散佚集中有星變奏議皇慶改元奏議則爲本傳所未及蓋史佚之其金石之文如巴延<span class="jiazhu">原作伯顔今改正</span>廟碑哈刺哈斯<span class="jiazhu">原作哈刺哈孫今改正</span>沙札該<span class="jiazhu">原作純直海今改正</span>當達里<span class="jiazhu">原作大達立今改正</span>耀珠<span class="jiazhu">原作咬住今改正</span>布哈爾<span class="jiazhu">原作不阿里今改正</span>李唐諸神道碑記大智全寺裨罔極寺碑皆承詔撰述之作今考元史哈刺哈斯傳即用敏中所撰墓碑然不載其在宗正時從世皇北巡猝遇亂突出破敵事又不載其在中書省時每退食延見四方賓使訪以物情得失吏治否臧人材顯晦年榖豐歉采可行行之數語又度地置兩倉句兩字訛爲内字沙札該傳亦敏中碑而其子當達里諭降襄陽取漢口破婺賊功不在沙札該下而沙札該傳末乃僅附其子昂阿喇<span class="jiazhu">原作昂阿刺今改正</span>名無一語及當達里事尤爲舛漏蓋元史倉猝成書疎脫實多不但重複割裂如顧炎武所譏則是集之存併可訂史傳之訛異不徒貴其文章矣
</p>
<div class="section" id="title-17"><h2>
	王文忠集六卷<span class="jiazhu">永樂大典本</span>
</h2></div>
<p class="em2">
	元王結撰結字儀伯定興人仁宗在潛邸時以薦充宿衛及即位遷集賢直學士元統中官至中書左丞文忠其諡也事迹具元史本傳史稱結有集十五卷王圻續文獻通考所載亦同今久散佚惟散見永樂大典者採綴排比尚得詩一百三十四首詩餘十三首編爲三卷又雜文九首爲一卷問答五首爲一卷善俗要義三十三條爲一卷共成六卷結爲元代名臣張珪稱其非聖賢之書不讀非仁義之言不談今觀是集殆非虚語詩多古體大抵舂容和平無鈎棘之態文亦明白暢達不涉雕華其中上宰相論八事書乃結年二十餘遊京師時所作平生識力已具見於是問答五條皆與吳澄往復之語或闡儒理或明經義可畧見其學問之根柢善俗要義乃結爲順德路總管時所作以化導間里凡教養之法纎悉必備雖瑣事常談而委曲剴切謀畫周密如慈父兄之訓子弟循吏仁愛之意藹然具見於言表尤足以見其政事之大凡統觀所作所謂詞必軌於正理學必切於實用者也固不與文章之士爭詞采之工拙矣
</p>
<div class="section" id="title-18"><h2>
	靜春堂集四卷<span class="jiazhu">兩淮馬裕家藏本</span>
</h2></div>
<p class="em2">
	元袁易撰易字通甫長洲人不求仕進部使者擬薦於朝謝不應行中書省署徽州路石洞書院山長旋亦罷歸居吳淞具區之間築堂曰靜春聚書萬卷手自校定或掉舟載筆牀茶竈古器游於江湖趙孟頫嘗爲畫臥雪圖稱易與龔璛郭麟孫爲吳中三君子是集乃易歿之後其子泰所編延祐四年龔璛爲之序推之甚至然以王安石擬之殊不相類卷末有厲鶚跋擬以黃陳亦未盡然易詩吐言天拔於陳與義爲近與黃庭堅之鎔鑄劖削陳師道之深刻痩硬其門徑實各別也有元作者綺縟居多易詩雖所傳無幾而風骨遒上固足以高步一時龔璛等所作集序墨跡至明正統中尚存吳納題其卷末深致向往蓋其人品詩品均有動人遐想者矣
</p>
<div class="section" id="title-19"><h2>
	惟實集四卷外集一卷<span class="jiazhu">江西巡撫採進本</span>
</h2></div>
<p class="em2">
	元劉鶚撰鶚字楚奇永豐人皇慶閒以薦授揚州學錄累官江州總管江西行省參政守韶州以贛寇圍城力禦不支被執抗節死其事甚烈明初修元史失於採錄不爲立傳併佚其名近邵遠平作元史類編始爲補入忠義傳然亦僅及其死節一事其生平行履則巳不可考矣集爲其子遂述所編初名鷲溪文獻其稱惟實集者蓋本其祖訓以詩道貴實之語也鶚嘗官翰林修撰與虞集歐陽元揭徯斯等遊所居浮雲書院諸人皆有題咏元爲序其文集稱其詩六體皆善徯斯序亦謂其高處在陶阮之間雖友朋推挹之詞例必稍過其量然今觀其集大都落落不羣無米鹽齷齪之氣可以想見其生平二人所許亦不盡出標榜也且鶚身捍封疆慷慨殉國千秋萬世精貫三光即其文稍不入格亦當以其人重之况體裁高秀風骨淸遒實有卓然可傳者乎外集二卷皆前人序記輓詩乃其裔孫于廷等所重輯今仍附之集末以補史傳之闕漏焉
</p>
<div class="section" id="title-20"><h2>
	勤齋集八卷<span class="jiazhu">永樂大典本</span>
</h2></div>
<p class="em2">
	元蕭𣂏撰𣂏字維斗奉元人厯官集賢學士國子祭酒諡貞敏事蹟具元史儒學傳𣂏卒於仁宗延祐五年詩文多散佚順帝至正四年蘇天爵官西臺始裒輯其遺稿得文八十篇詩二百六十首樂府二十八篇分爲十五卷官爲刋板於淮東蓋距𣂏之歿幾三十年矣自明以來刋板久佚惟永樂大典所載尚存崖畧謹依類編輯得文四十二首詩二百六十一首詞四首釐爲八卷按焦竑國史經籍志稱蕭𣂏勤齋貞敏集而永樂大典但題作勤齋集頗不相合然姚廣孝等修輯永樂大典距至正刊板時未遠其所據本當即天爵所編不容有誤殆焦竑誤增其文也又按天爵滋溪集載𣂏墓誌銘一首稱𣂏於六經百氏無不通尤精三禮及易且邃於六書初鑿土室終南山下以經傳列左右思索其義至於忘寐者三十年乃表裏洞徹闗輔自許衡倡明理學之後𣂏實繼之爲文悉本諸經元史亦稱𣂏制行甚高眞履實踐其教人必自小學始爲文辭立意精深言近指遠一以洙泗爲本濂洛考亭爲據爲一代醇儒今考其文氣格雖不甚高而質實簡潔往往有關名教其辭儒學提舉書及辭免祭酒司業等狀尤可見其出處進退之大節詩非所長而陶冶性靈絶去纎穠流派亦足覘其志趨之高焉
</p>
<div class="section" id="title-21"><h2>
	石田集十五卷<span class="jiazhu">兩淮馬裕家藏本</span>
</h2></div>
<p class="em2">
	元馬祖常撰祖常字伯庸世爲雍古部人居靖州之天山高祖錫里濟蘇<span class="jiazhu">原作錫里吉思今改正</span>金末爲鳳翔兵馬判官子孫用以官爲氏之例遂稱馬氏曾祖雅哈<span class="jiazhu">原作月合今改正</span>從元世祖南征因家於汴後徒光州延祐中初復科舉祖常鄉貢會試皆第一延試第二授應奉翰林文字擢監察御史劾罷丞相特們德爾<span class="jiazhu">原作帖木迭兒今改正</span>旣而特們德爾復相修怨黜爲開平縣尹因避禍告居特們德爾死乃除翰林待制累遷禮部尚書尋參議中書省事元統初拜御史中丞轉樞密副使乞歸至正四年卒諡文貞事迹具元史本傳是集凡詩賦五卷文十卷名石田者以所居有石田山房也其文精贍鴻麗一洗柔曼卑冗之習其詩才力富健如都門壯遊諸作長篇巨製迴薄奔騰具有不受羈靮之氣至元間蘇天爵撰文類錄其詩二十首文二十首視他家所收爲夥又請於朝刊行其集而自爲之序稱其接武隋唐上追漢魏後生爭效慕之文章爲之一變與會稽袁桷蜀郡虞集東平王搆更迭倡和如金石相宜而文益奇蓋大德延祐以後爲元文之極盛而主持風氣則祖常等數人爲之巨擘云
</p>
<div class="section" id="title-22"><h2>
	榘庵集十五卷<span class="jiazhu">永樂大典本</span>
</h2></div>
<p class="em2">
	元同恕撰恕字寛甫其先太原人徒於奉元恕年十三以書經魁鄉校至元間授國子司業辭不拜陜西行臺侍御史趙世延請置簪齊書院以恕領教事延祐六年立皇太子召恕爲奉議大夫左贊善明年英宗繼統以疾歸致和元年拜集賢侍讀學士復辭不赴卒贈翰林直學士封京兆郡侯諡文貞事蹟具元史儒學傳所著榘菴集本三十卷至正初陜西行臺御史觀音保潘惟梓等始刊布於江淮趙郡蘇天爵爲之序文淵閣書目亦載有榘菴文集一部八冊焦竑經籍志乃作二十卷疑傳寫誤也自明以來久佚不傳故葉氏菉竹堂書目晁氏寳文堂書目並不載其名惟永樂大典中頗散見其詩文謹抄撮編集分類排比釐爲文十卷詩五卷視原本尚得半焉其平生著作不事粉飾而於淳厚敦朴之中時露峻潔峭厲之氣賈仁行狀稱其於詩喜陸放翁於文慕周益公富珠哩翀神道碑又稱至元三十一年國史修世祖帝紀采事四方陜西行省平章政事咸寧王辟爲掾典司編錄故於元初典故最爲詳贍集中誌狀諸作多有可與金元正史相參訂者惟祈禳青詞本非文章正體恕素以明道興教自任更不宜稍涉異端乃率爾操觚殊爲失檢今以其原集所有姑附錄之而並糾其失於此焉
</p>
<div class="section" id="title-23"><h2>
	道園學古錄五十卷<span class="jiazhu">浙江巡撫採進本</span>
</h2></div>
<p class="em2">
	元虞集撰集有平猺記已著錄此集凡分四編曰在朝稿曰應制稿曰歸田稿曰方外稿其中詩稿又別名芝亭永言據金華黃溍序以是集爲集手自編定然其天藻詩序云友人臨川李本伯宗輯舊詩謂之芝亭永言又賦謝李伯宗題云至元庚辰冬臨川李伯宗黃仲律來訪山中拾殘稿二百餘篇錄之而李序又云至正元年十有一月閩憲韓公徵先生文稿本與先生幼子翁歸及同門之友編輯之得在朝稿二十卷應制稿六卷歸田稿一十八卷方外稿六卷所言與今本正相合又考道園遺稿前有至正已亥眉山楊椿序以爲集季子翁歸及其門人所編與李本序合蓋集母楊氏爲衡陽守楊文中之女楊椿即其外家後人其言自當無誤亦可證黃溍所云之不足據是編爲李所定無疑也自元曁明屢經刊雕然皆從建本翻刻亦間有參錯不合蓋多出後人竄改要當以元本爲正矣文章至南宋之末道學一派侈談心性江湖一派矯語山林庸沓猥瑣古法蕩然理極數窮無往不復有元一代作者雲興大德延祐以還尤爲極盛而詞壇宿老要必以集爲大宗此錄所收雖不足盡集之著作然菁華薈稡已見大凡迹其陶鑄羣材不減廬陵之在北宋明人夸誕動云元無文者其殆未之詳檢乎
</p>
<div class="section" id="title-24"><h2>
	道園遺稿十六卷<span class="jiazhu">江西巡撫採進本</span>
</h2></div>
<p class="em2">
	元虞集撰其從孫堪編蓋以補道園學古錄之遺也凡古律詩七百四十一篇附以樂府刻於至正十四年考裒錄集之遺文者別有道園類稿以校此編類稿所已載者僅百餘篇類稿所未載者尚五百餘篇集著作雖富而散佚亦多當李本編學古錄時已有泰山一豪芒之嘆則雲烟變滅者不知凡幾堪續加蒐訪輯綴成編縱未能片楮不遺要其名篇雋製挂漏者亦已少矣集中題花鳥圖一首元詩體要作揭徯斯詩今觀其格意於揭爲近或堪一時誤收亦未可知然元音及乾坤淸氣集均載是詩又題集作此當從互見之例疑以傳疑不足以爲是書病也
</p>
<div class="section" id="title-25"><h2>
	楊仲宏集八卷<span class="jiazhu">内府藏本</span>
</h2></div>
<p class="em2">
	元楊載撰載字仲宏浦城人後徒杭州初以布衣薦授翰林國史院編修官調海船萬戶府照磨會仁宗復行科舉之制遂登延祐二年進士授饒州路同知浮梁州事終於寧國路總管府推官事蹟具元史儒學傳焦竑國史經籍志載楊載仲宏集四卷此本八卷不知何人所分元代詩人世推虞楊范揭史稱其文章一以氣爲主而於詩尤有法度自其詩出一洗宋季之陋云云蓋宋代詩派凡數變西崑傷於雕琢一變而爲元祐之朴雅元祐傷於平易一變而爲江西之生新南渡以後江西宗派盛極而衰江湖諸人欲變之而力不勝於是仄徑旁行相率而爲瑣屑寒陋宋詩於是掃地矣載生於詩道弊壞之後窮極而變乃復其始風規雅贍雍雍有元祐之遺音史之所稱固非溢美故淸思不及范梈秀韻不及揭徯斯權奇飛動尤不及虞集而四家並稱終無怍色蓋以此也瞿宗吉歸田詩話日楊仲宏以宗陽宫翫月詩得名然他作如風雨五更雞亂叫江湖千里雁相呼挾書萬里朝明主仗劍三年別故鄉窗間夜雨銷銀燭城上春雲壓綵旗空桑說法黄龍聼貝葉繙經白馬䭾沉雄典實先叔祖每稱之長篇如古墻行梅梁歌亦皆爲時所稱夫人瞿氏余祖姑也嘗以仲宏親筆草稿數紙授予字畫端謹而前後點竄幾盡蓋不苟作如是則載於是事亦以苦吟得之者矣陶宗儀輟耕錄曰虞伯生先生楊仲宏先生同在京日楊先生每言伯生不能作詩虞先生載酒請問作詩之法楊先生酒旣酣盡爲傾倒虞先生遂超悟其理云云竟謂載詩在虞集上則非其實也
</p>
<div class="section" id="title-26"><h2>
	范德機詩七卷<span class="jiazhu">山東巡撫採進本</span>
</h2></div>
<p class="em2">
	元范梈撰梈字亨父一字德機淸江人以薦爲左衛教授遷翰林院編修官出爲嶺海廉訪使照磨厯轉江西湖東後選充翰林應奉又改閩海道知事移疾歸天曆二年授湖南嶺北道廉訪使經厯以母老未赴明年母喪竟以毁卒所著有燕然稿東方稿豫章稿侯官稿江夏稿百文稿凡十二卷此本七卷不知何人所併葉子奇草木子載梈嘗與危素同晚步得雨止修竹閒<span class="jiazhu">案諸本多訛閒爲間今據原本改正</span>流螢夜深至二句喜甚旣而曰語太幽殆類鬼作云云即今集中蒼山感秋詩也其語淸微妙遠爲詩家所稱然梈詩豪宕淸遒兼擅諸勝實不專此一格閩書又載其爲閩海道知事時以文繡局取良家子爲繡工作閩州歌述其事廉訪使遂奏革其弊歌今亦載集中然其事可記其詩則語頗近俗與沈作喆哀扇工歌僅相伯仲尤不當以是槩梈也揭徯斯序其集曰虞伯生稱德機如唐臨晉帖終未逼眞改評之曰范德機詩如秋空行雲晴雷卷雨縱横變化出入無联又如空山道者辟穀學仙瘦骨崚嶒神氣自若又如豪鷹掠野獨鶴叫羣四顧無人一碧萬里云云徯斯之語雖務反虞集之評未免形容過當然梈詩格實高其機杼亦多自運未嘗規規刻畫古人固未可以唐臨晉帖一語據爲定論矣
</p>
<div class="section" id="title-27"><h2>
	文安集十四卷<span class="jiazhu">編修汪如藻家藏本</span>
</h2></div>
<p class="em2">
	元揭徯斯撰徯斯字曼碩龍興富州人延祐初以薦授國史院編修官應奉翰林文字遷國子助教告歸復召還天曆初開奎章閣首擢爲授經郞與修經世大典累官翰林侍讀學士總修遼金宋三史率於官追封豫章郡公諡文安事迹具元史本傳徯斯與虞集范梈楊載齊名其文章敘事嚴整語簡而當凡朝廷大典册及碑版之文多出其手一時推爲鉅製獨於詩則淸麗婉轉別饒風韻與其文如出二手然神骨秀削寄託自深要非嫣紅姹紫徒矜姿媚者所可比也虞集嘗目其詩如三日新婦而自目所作如漢庭老吏徯斯頗不平故作憶昨詩有學士詩成每自誇句集見之答以詩曰故人不肯宿山家夜半驅車踏月華寄語旁人休大笑詩成端的向誰誇且題其後曰今日新婦老矣是二人雖契好最深而甲乙閒乃兩不相下考楊維楨竹枝詞序曰揭曼碩文章居虞之次如歐之有蘇曾其殆定論乎顧嗣立元詩選載徯斯詩題曰秋宜集今未見焦竑國史經籍志載徯斯集一卷今亦未見此本凡詩四卷又續集二卷制表書序記碑誌雜文八卷乃其門人錫喇布哈<span class="jiazhu">原作燮理溥化今改正</span>所編錫喇布哈字元普泰定四年進士第九卷有送錫元普序即其人也所編雖不足盡徯斯之著作然師弟相傳得諸親授終較他本爲善觀元詩選所載秋宜集中曉出順承門有懷太虚絶句曰步出城南門遥望江南路前日風雪中故人從此去乃割裂漢樂府半首爲徯斯之詩則所收必不甚精矣
</p>
<div class="section" id="title-28"><h2>
	翠寒集一卷<span class="jiazhu">江蘇巡撫採進本</span>
</h2></div>
<p class="em2">
	元宋无撰无字子虛蘇州人嘗舉茂才不就是集前有自序又有元貞乙未趙孟頫序延祐庚申馮子振序然卷末有題孟頫遺墨詩不應有孟頫序以自序考之蓋此本爲无晚年自定子振爲序而刻之孟頫所序乃其少作以其名重仍刋以冠集耳子振序仿李中碧雲集序例摘錄其佳句甚悉所舉如古研歌之神媧蹋雲去補天留下一團焦黑烟殆粗獷不復成語又如楊柳昏黃晚西月梨花明白夜東風之句亦失自然然其他品題大抵精當統觀其集七言古體純學李賀温庭筠時有雋語樂府短章往往欲出新意而反失之纎五言律詩五言長律最爲擅長七言絶句次之七言律詩又次之五言古詩集中惟建業懷古一首亦僅如拗體律詩句句對偶特平仄不諧耳蓋才所不近避而不作也亦可謂善用其短矣
</p>
<div class="section" id="title-29"><h2>
	檜亭集九卷<span class="jiazhu">浙江鮑士恭家藏本</span>
</h2></div>
<p class="em2">
	元丁復撰復字仲容天台人延祐初游京師與楊載范梈同被薦而復辭不就放情詩酒浪跡江淮間凡三徙居晚乃僑寓於金陵之城北平生所作不下數千篇脫稿即棄去故多所散佚其婿饒介之及其門人李謹之各據所得蒐輯成帙介所編稱集謹之所編稱續集者今皆未見其本此本乃至正十年南臺監察御史張惟遠合二集編爲九卷刊於集慶學舍者其稱檜亭蓋以所居有雙檜復日哦詩其下因以爲名集中有次韻介之雙檜亭詩即其地也復詩不事雕琢而意趣超忽自然俊逸其才氣橫溢魏文帝所謂茟墨之性殆不可勝者幾乎近之偶桓乾坤淸氣集多錄其詩如餞趙公子送王伯庸郭生生子諸詩字句或有小異殆由傳本各殊又蘭堂上人之金陵因寄憲府張使君諸詩此集不載則遺稿散落人間饒介之等偶然未見者矣
</p>
<div class="section" id="title-30"><h2>
	伊濵集二十四卷<span class="jiazhu">永樂大典本</span>
</h2></div>
<p class="em2">
	元王沂撰沂字思魯先世雲中人徙於眞定父元父官至承事郞監黃池稅務馬祖常石田集有所作元父墓碣銘敘其家世甚詳而沂始末不槩見今以集中所自述與他書參考之尚可得其大畧據馬祖常碣銘稱與沂同榜則當爲延祐初進士據集中送李縣令序則嘗爲臨淮縣尹據義應侯廟記稱延祐四年佐郡伊陽考地理志伊陽在嵩州則嘗爲嵩州同知又詩中有綸巾羽服臥伊濵之句則集名伊濵亦即起於此時據祀南鎭北嶽諸記則至順三年嘗爲國史院編修官據送翟生序及胡節母詩序諸篇則元統三年嘗在國子學爲博士據送余闕序稱元統初佐考試見闕對策云云則嘗入試院同考而余闕實爲所得士據祀西鎭記御書跋諸篇則至元六年嘗爲翰林待制並嘗待詔宣文閣又宋遼金三史成於至正五年而書前列修史諸臣有總裁官中大夫禮部尚書王沂之名則是時已位至列卿其後遷轉遂不可考疑即致仕以去然集中壬寅紀異詩有壬寅仲春天雨雹南平城中晝驚愕自從兵革十年來澒洞風塵亘沙漠之句又鄰冦逼境蒼黃南渡詩有隣邑舉熢燧長驅冦南平中宵始聞警挈家速遠行之句又有寓吉安林塘避桃林兵警詩壬寅爲至正二十二年正中原盗起之時距沂登第已五十載尚轉側兵戈閒計其年亦當過七十矣沂厯躋館閣多居文字之職廟堂著作多出其手與傅若金許有壬周伯琦陳旅等俱相唱和故所作詩文春容和雅猶有先正軌度惜其名不甚著集亦絶尠流傳選錄元詩者并不能舉其名氏今從永樂大典中裒掇編次釐爲二十四卷庶梗槪尚具不致遂就湮沒焉
</p>
<div class="section" id="title-31"><h2>
	淵頴集十二卷附錄一卷<span class="jiazhu">兩江總督採進本</span>
</h2></div>
<p class="em2">
	元吳萊撰萊字立夫浦陽人延祐中復科舉之制以春秋貢於鄉試禮部不第後以薦署饒州路長薌書院山長未行而卒年僅四十四其門人金華宋濂等私諡爲淵穎先生據其諡議取經義元深爲淵文詞貞敏爲穎也萊與黃溍柳貫並受業於宋方鳳再傳而爲宋濂遂開明代文章之派故年不登中壽身未試一官而在元人中屹然負詞宗之目與溍貫相埓遺稿甚夥濂爲摘其有關學術議論之大者編爲斯本青田劉基序之碑文諡議一卷別爲附錄張綸林泉隨筆曰吳立夫諭倭書蓋其十八歲所作規模仿司馬相如諭蜀文其末所述諭其王之言雖古之辨士莫能過也其他大游觀日兩賦與夫形釋泰誓論補牛尾歌詞等篇皆雄深卓絶眞先秦先漢間作者黃溍亦稱其文嶄絶雄深類秦漢間人皆未免溢量胡助謂他人患其淺陋而萊獨患其宏博斯爲篤論矣王士禎論詩絶句有曰鐡崖樂府氣淋漓淵穎歌行格儘奇耳食紛紛說開寶幾人眼見宋元詩實舉以配楊維楨其所選七言古詩乃錄萊而不錄維楨蓋維楨爲詞人之詩萊則詩人之詩恃氣縱橫與覃思冶煉門戶固殊士禎論詩絶句作於任揚州推官時而古詩選一書則其後來所定所見尤深也
</p>
<div class="section" id="title-32"><h2>
	黃文獻集十卷<span class="jiazhu">浙江鮑士恭家藏本</span>
</h2></div>
<p class="em2">
	元黃溍撰溍有日損齋筆記已著錄其文原本經術應繩引墨動中法度學者承其指授多所成就宋濂王禕皆嘗受業焉濂序稱所著日損齋稿二十五卷溍歿後縣尹胡惟信鍥梓以傳又有危素所編本爲二十三卷今皆未見此本乃止十卷前有嘉靖辛卯張儉序稱舊本頗缺失且兼載其一時泛應異端之求者恐非公意也索世家得善本及公所爲筆記一編稍加刪定付建甌尹沈璧陳珪重梓以傳云云則儉巳有所刊削非濂所序之本卷首題虞守愚張儉同校一行又題温陵張維樞重選會稽王廷曾補訂一行則二人又有所竄易併非儉所刻之本卷數不同有自來矣明人誕妄凡古書經一刊刻必遭一塗改數變之後遂失其眞蓋往往如此然有所私損未必有所私益雖殘缺不完尚可見溍之崖畧也
</p>
<div class="section" id="title-33"><h2>
	圭齋集十五卷附錄一卷<span class="jiazhu">江西巡撫採進本</span>
</h2></div>
<p class="em2">
	元歐陽玄撰玄有拯荒事畧已著錄玄平生三任成均兩爲祭酒六入翰林三拜承旨凡朝廷高文典冊多出其手揭徯斯作玄集序稱有曰詩流者三卷曰鈆中者十卷曰驅烟者十五卷曰强學者十卷曰述直者三卷其門人王師模所編明宋濂序則謂原集一百餘冊皆燬於兵惟存辛卯至丁酉七年之作二十四卷其孫祐持編錄之此本詩賦四卷文十一卷附錄一卷題宗孫銘鏞編集又非祐持之舊矣孔齊至正直記曰歐陽玄作文必詢其實事而書未嘗代世俗誇誕時人謂文法不及虞集揭徯斯黃溍而事實不妄則過之然宋濂稱其文如雷電恍惚雨雹交下可怖可愕及乎雲散雨止長空萬里一碧如洗實亦未減於三人也虞集道園學古錄有送玄謁告還瀏陽詩曰憶昔先君早識賢手封製作動成編交游有道眞三益翰墨同朝又十年蓋集父教授於潭州見玄文大驚手封一帙寄集曰他日當與汝並駕齊驅故集詩云然然則玄發軔之初聲價已與集相亞矣
</p>
<div class="section" id="title-34"><h2>
	待制集二十卷附錄一卷<span class="jiazhu">浙江鮑士恭家藏本</span>
</h2></div>
<p class="em2">
	元柳貫撰貫字道傳浦江人大德四年薦爲江山縣教諭延祐四年授湖廣儒學副提舉六年改國子助教至治元年遷博士泰定元年擢太常博士三年出爲江西儒學提舉至正元年擢翰林待制兼國史院編修官僅七月而卒故世稱柳待制焉事蹟附載元史黃溍傳貫雖受經於金履祥其文章軌度則出於方鳳謝翺吳思齊方回龔開仇遠戴表元胡長孺其史學及掌故舊聞則出於牟應龍具見宋濂所作行狀中學問淵源悉有所受故其文章原本經術精湛閎肆與金華黃溍相上下早年不自存稿年四十餘北游燕始集爲游稿其後有西雝稿容臺稿鍾陵稿靜儉齋稿西游稿蜀山稿至正十年余闕得稿於貫子卣以濂及戴良皆貫門人屬其編次凡得詩五百六十七首文二百九十四首勒爲二十卷闕及危素蘇天爵各爲之序濂爲之後記天爵序又稱有別集二十卷今未見其傳本考濂記稱尚餘詩九百七首文二百四十八首謄爲二十卷授先生子卣藏之蓋刪汰之餘本未刻也以數計之詩僅存十之四文僅存十之六宜其簡擇之精矣附錄一卷雜載誥勅祭文像贊行狀墓表之屬不知何人所編卷首亦題曰柳貫著其謬陋可想又墓表今在黃溍集中而題曰戴良記舛駁尤甚以所記較史爲詳尚可考貫之始末姑仍其舊本存之云爾
</p>
<div class="section" id="title-35"><h2>
	所安遺集一卷<span class="jiazhu">編修汪如藻家藏本</span>
</h2></div>
<p class="em2">
	元陳泰撰泰字志同別號所安長沙茶陵人延祐二年進士除龍泉縣主簿栖遲薄宦惟以吟咏自適竟終於是官其著作亦未成集至其曾孫朴始裒輯以成此編故曰遺稿明成化中其來孫銓等重刊卷末有舊題六字云後段蠧損惜哉則併朴所緝亦非完本也泰與歐陽元同舉於鄉以天馬賦得薦考官批其卷曰氣骨蒼古音節悠然天門洞開天馬可以自見矣今賦與批詞俱載集首後元躋膴仕文章震耀一世泰集乃幾幾不傳今觀所作七言歌行居十之七八大致氣格近李白而造句則多類李賀温庭筠雖或不免奔軼太過剽而不留又不免時傷粗獷不及元之風規大雅具有典型要其才氣縱橫頗多奇句亦自有不可湮沒者久晦而終傳於世亦有由矣
</p>
<div class="section" id="title-36"><h2>
	閒居叢稿二十六卷<span class="jiazhu">江蘇巡撫採進本</span>
</h2></div>
<p class="em2">
	元蒲道源撰道源字得之號順齋世居眉州之青神徙居興元初爲郡學正罷歸皇慶中徵爲國史院編修官進國子博士年六十矣越歲復引疾去後十年召爲陜西儒學提舉不就迹其生平恬於仕宦大抵閒居之日爲多故其子機裒輯遺文題曰閒居叢稿凡詩賦八卷雜文樂府十八卷詩文俱平實顯易不尚華藻黃溍爲之序稱國家統一海宇士俗醇美一時鴻生碩儒所爲文皆雄深渾厚而無靡麗之習承平滋久風流未墜皇慶延祐間公以性理之學施於臺閣之文譬如良金美玉不假鍛鍊琱琢而光耀自不可掩云云亦言其文之眞樸也蓋元大德以後亦如明宣德正統以後其文大抵雍容不迫淺顯不支雖流弊所滋庸沓在所不免而不謂之盛時則不可顧嗣立元詩選引溍此文謂當時風尚如此可以觀世運焉斯言允矣
</p>
<div class="section" id="title-37"><h2>
	至正集八十一卷<span class="jiazhu">河南巡撫採進本</span>
</h2></div>
<p class="em2">
	元許有壬撰有壬字可用湯陰人延祐二年進士厯官集賢大學士中書左丞兼太子左諭德致仕卒諡文忠事迹具元史本傳有壬立朝五十年三入政府於國家大事侃侃不阿多有可紀文章亦雄渾閎肆饜切事理不爲空言稱元代館閣鉅手所著至正集本一百卷據其弟有孚圭塘小稿序云門生集錄繕寫方畢先生捐館猶子太常博士楨忽遭起遣倉皇之際輕身南行書籍棄擲稿亦俱亡是其集自有壬旣沒即已淪佚無傳明弘治間其五世孫顒刊行圭塘小稿時亦未之見故葉盛水東日記載顒嘗言先公至正集一百卷遺失久矣聞楊少師嘗收有副本就叔簡少卿求之少卿云書籍在泰和有無未可知也此本不知何時復出而尚闕其十九卷據黃虞稷千頃堂書目所載卷數正同蓋相傳祗有此本其即楊士奇家所藏歟中如箋表傳狀書簡諸體並闕又有錄而失其辭者詩十一篇樂府八篇有孚序又稱其論天下事嘉言讜論見至正集而此本疏稿實無一篇則其散佚者亦復不少然觀元史本傳載有壬於泰定初言特捫德爾<span class="jiazhu">原作帖木迭兒今改正</span>之子索南<span class="jiazhu">原作鎖南今改正</span>與聞大逆乞正典刑平章政事趙世延受禍尤慘爲辨寃復職及上正始十事諸大端皆見是集公移類中亦足窺見崖畧而其論特克什<span class="jiazhu">原作帖實今改正</span>之妹勿令汙染宫壼更人所難言本傳顧未之及是尤可以補史闕矣
</p>
<div class="section" id="title-38"><h2>
	圭塘小稿十三卷別集二卷續集一卷附錄一卷<span class="jiazhu">浙江鮑士恭家藏本</span>
</h2></div>
<p class="em2">
	元許有壬撰其小稿爲有壬所自輯至正庚子其弟有孚錄而序之所謂即至正集所不具錄者也迨有壬旣沒集本散亡而有孚所携此本獨存因重加編次得詩文二百四十三首釐爲十三卷又輯嘗寄有孚詩文八十五篇緱獻可所收文過集及林慮記遊詩文九十三篇爲別集二卷其殘編斷簡得於倚尖野人家者爲外集一卷有孚復爲之序題屠維作噩二月乃洪武二年己酉在元亡之後矣子孫世藏其書宣德間復失其外集成化己丑其五世孫南康知府顒始校正刊行而以家乘載誌文祭文及有孚等倡和之作編爲續集一卷附之於末葉盛水東日記曰相臺許可用中丞文章表著一時有盛名今世所見者可數耳耿好問言其裔孫顒尚藏文集若干卷惜乎不得見之即此本也其後至正集復出於世而闕佚未全今以兩書校核雖大畧相同亦互有出入如忍經春秋經說成中丞詩諸序雪齋書院龍德宫上淸儲祥宫河南省左右贊治堂遼山縣儒學諸記武昌萬壽崇寧宫林州同知孫承事克哷<span class="jiazhu">原作怯烈今改正</span>公神道諸碑皆至正集所無而獨見於此本又別集中長短句至正集未載者亦二十三闋其他異同詳畧甚多以其爲有壬手訂原本又經有孚排定視集本之晚出者較爲精詳故並著於錄以備參證焉
</p>
<div class="section" id="title-39"><h2>
	禮部集二十卷<span class="jiazhu">兩淮鹽政採進本</span>
</h2></div>
<p class="em2">
	元吳師道撰師道有戰國策校註已著錄其集原名蘭陰山房類稿此本題曰禮部者蓋師道致仕後授奉議大夫禮部郞中以所進之官名之也<span class="jiazhu">考張樞撰師道墓表杜本撰師道墓誌皆稱致仕後授奉議大夫禮部郞中而宋濂所作墓碑則稱以禮部郞中致仕元史本傳亦同蓋元史即濂所撰故與碑合然樞與本皆師道舊友不應有誤或濂記錄未眞也</span>凡詩九卷文十一卷流傳頗尠此本乃新城王士禎寫自崑山徐秉義家因行於世師道少與許謙同師金履祥所著有易雜說二卷書雜說六卷詩雜說二卷春秋胡氏傳附正十二卷於經術頗深所補正鮑彪戰國策註及所撰敬鄉錄於史事亦頗有考證又與黃溍柳貫吳萊相與往來倡和故詩文具有法度其文多闡明義理排斥釋老能篤守師傳其詩則風骨遒上意境亦深褎然升作者之堂非復仁山集中格律矣蓋其早年本留心記覽刻意詞章弱冠以後始研究眞德秀書故其所作與講學家以餘力及之者迥不同云
</p>
<div class="section" id="title-40"><h2>
	積齋集五卷<span class="jiazhu">永樂大典本</span>
</h2></div>
<p class="em2">
	元程端學撰端學有春秋三傳辨疑已著錄其文集元史本傳不載世亦未見傳本惟文淵閣書目有之今檢勘永樂大典各韻中尚頗散見一二考曹安讕言長語記歐陽元爲浙省考官本房得四靈賦一卷詞意高迥覆考官謂非賦體欲黜之元爭之力且曰其人賦場如此經義必高督掌卷官取其本經則偉然老成筆也及拆卷乃程端學歐陽元作端學墓誌亦稱至治癸亥浙闈秋試第二場四靈賦詞氣高迥因得與選則端學以是賦得名必載集中今所存僅陽燧賦一篇而是賦巳佚則散亡亦多矣謹掇拾殘剩釐爲詩一卷文四卷以備元人之一家端學之說春秋勇於信心而輕於疑古頗不免偏執膠固之弊然其人品端謹學術亦醇故其文結搆縝密頗有閎深肅括之風故曹安又記其會試經義策冠場考官白宰相曰此卷非三十年學問不能成蓋根柢旣深以理勝而不以詞勝故與雕章繪句者異焉詩尚沿南宋末派觀墓誌稱端學泰定初扈蹕上都時虞集爲國子司業深相器重而不甚見兩人唱和之作則端學不以是擅長亦可見矣
</p>
<div class="section" id="title-41"><h2>
	燕石集十五卷<span class="jiazhu">江蘇巡撫採進本</span>
</h2></div>
<p class="em2">
	元宋褧撰褧字顯夫大都人泰定元年進士厯官翰林直學士兼經筵講官諡文淸褧博覽羣籍與兄本後先入館閣並有集行世時人以大宋小宋擬之褧集爲其姪太常奉禮郞彍所編凡詩十卷文五卷首載至正八年御史臺咨浙江行中書省刊行咨呈一道歐陽元蘇天爵許有壬吕思誠危素五序末附諡議墓誌祭文輓詩又有洪武中何之權吕熒二跋蓋猶舊本歐陽元序稱其詩務去陳言燕人凌雲不羈之氣慷慨赴節之音一轉而爲淸新秀偉蘇天爵序稱其詩淸新飄逸間出奇古若盧仝李賀危素序則稱其精深幽麗而長於諷諭核其所說亦約畧近之至其詞藻煥發時患才多句或不檢韻成牽綴如正獻公墳所寒食詩有高墳白打錢句案韋莊詩上相閒分白打錢非紙錢也張女輓詩却是貞䰟埋不得句序稱其女工於屬對十歲而夭案李商隱詩萬古貞䰟倚暮霞非十歲未字之女也如斯之類大抵富贍之過貪多務得遂不能剖垢磨光然武庫之兵利鈍互陳論其大體足爲一家固不以字句累之矣其文爲作詩之餘事然温潤而潔淨亦不失體裁焉
</p>
<div class="section" id="title-42"><h2>
	秋聲集四卷<span class="jiazhu">兩淮馬裕家藏本</span>
</h2></div>
<p class="em2">
	元黃鎭成撰鎭成有尚書通考已著錄其集據顧嗣立元詩選稱原本十卷又載有鄭潛序此本僅存四卷又惟鎭成自序一篇而不載潛序似非完帙矣王士禎居易錄稱其秋風一首秋山小景一首五曲精舍一首以爲具有風調今觀其集大抵邊幅稍狹氣味稍薄蓋限於才弱之故然近體出以雅潔古體出以淸省亦復善用其短故格韻楚楚頗得錢郞遺意較元代纎穠之體固超然塵壒之外也閩書稱鎭成至正中築室城南號南田耕舍部使者屢薦之不就似乎高隱之士鄭潛序則稱其有所激而鳴其不平今考集中南田耕舍詩序言賦者率擬之於老農人各有志同牀而不相察其第二首云種田南山下土薄良苗稀稊稗日以長荼蓼塞中畦路逢荷蓧人相顧徒嗟咨我欲芟其蕪但念筋力微終焉鮮嘉穀何以奉年飢誰令惡草根亦蒙雨露滋豈無力耕士悠悠興我思則鎭成蓋遭逢亂世有匡時之志而不能乃有託而逃故詩多憂時感事之語潛序爲知其心徒以爲恬退之士未足罄所抱矣
</p>
<div class="section" id="title-43"><h2>
	雁門集三卷集外詩一卷<span class="jiazhu">江蘇巡撫採進本</span>
</h2></div>
<p class="em2">
	元薩都拉撰<span class="jiazhu">案薩都拉原作薩都剌今改正</span>薩都拉字天錫號直齋其祖曰薩拉布哈<span class="jiazhu">案薩拉布哈原作思蘭不花今改正</span>父曰傲拉齊<span class="jiazhu">案傲拉齊原作阿魯赤今改正</span>以世勲鎭雲代居於雁門故世稱雁門薩都拉實蒙古人也舊本有干文傳序稱薩都拉者譯言濟善也<span class="jiazhu">案薩都拉蒙古語結親也此云濟善疑文傳以不諳譯語致誤今姑仍原文而附訂於此</span>則本以蒙古之語連三字爲名而集中溪行中秋玩月詩乃自稱爲薩氏子殊不可解又孔齊至正直記載薩都拉本朱姓非傲拉齊所生其說不知何據豈本非蒙古之人故不諳蒙古之語竟誤執名爲姓耶疑以傳疑闕所不知可矣據所自序稱始以進士入官爲京口錄事長南行臺辟爲掾繼而御史臺奏爲燕南架閣官遷閩海廉於知事進河北廉訪經厯干文傳序則稱其登泰定丁卯第應奉翰林文字除燕南經厯陞侍御史於南臺以彈劾權貴左遷鎭江錄事宣差後陟官閩憲幕與自序稍有不同然自序當得其實也虞集作傅若金詩序稱進士薩天錫最長於情流麗淸婉今讀其集信然楊瑀山居新話嘗辨其宫詞中紫衣小隊諸語及京城春日詩中飮馬御溝之句爲不諳國制其說良允然驪山詩内誤詠荔枝亦何傷杜牧之詩格乎集本八卷世罕流傳毛晉得別本刊之併爲三卷後得荻匾王氏舊本乃以此本未載者別爲集外詩一卷而其集復完其中城東觀杏花一詩今載道園學古錄中顯爲誤入則編類亦未甚確然八卷之本今不可得故姑仍以此本著錄晉跋又稱尚有無題七言八句百首別爲一集惜其未見今距晉又百餘載其存佚益不可知矣
</p>
<div class="section" id="title-44"><h2>
	杏亭摘稿一卷<span class="jiazhu">浙江鮑士恭家藏本</span>
</h2></div>
<p class="em2">
	元洪焱祖撰焱祖字潛夫歙縣人是集前有危素序稱爲徽州路休寧縣尹致仕而敘其仕履乃曰年二十六爲平江路儒學錄浮梁州長薌書院山長紹興路儒學正調衢州路儒學教授擢處州路遂昌縣主簿天曆元年年六十二致仕乃不云其爲縣尹考宋濂序稱其自儒官起家四轉而爲遂昌主簿遂以休寧縣尹致其仕蓋是時猶沿宋例致仕者率進一官使歸實未嘗任是職也焱祖嘗作羅願爾雅翼音釋至今附願書以行又有續新安志十卷亦繼願新安志而作蓋博洽之士是集爲其子浦江尉在所編其所居有銀杏樹大百圍焱祖嘗以杏亭自號因以名集其詩以古近體分列然五言律下注曰長律附不從高棅稱排律七言律下注曰拗律附亦宋人之舊名蓋猶當日原本未遭明人竄亂者也其詩雖純沿宋調而尚有石湖劍南風格抗衡於虞楊范揭諸家則不足以視宋季江湖末派則蟬蛻於泥滓之中矣
</p>
<div class="section" id="title-45"><h2>
	安雅堂集十三卷<span class="jiazhu">兩淮馬裕家藏本</span>
</h2></div>
<p class="em2">
	元陳旅撰旅字衆仲莆田人以薦爲閩海儒學官中丞馬祖常奇之與遊京師又爲虞集所知平章事趙世延引爲國子助教考滿再任後出爲浙江儒學提舉又召入爲應奉翰林文字至元元年遷國子監丞越二年卒於官事跡具元史儒學傳其集見於本傳者十四卷此本僅十三卷乃其子籲所編有張翥林泉生二序一作於至正九年一作於十一年目次與焦竑經籍志相合殆本傳筆誤以三爲四歟史稱其文典雅峻潔必求合於古作者不徒以徇世好又稱虞集見所作有我老將休付子斯文之語張翥序亦稱天曆至順間學士虞公以文章擅四方其許與君特厚君亦得相與薰濡而法度加密蓋紀實也蘇天爵輯元文類其時作者林立而不以序屬諸他人獨以屬旅殆亦知其文之足以傳信矣
</p>
<div class="section" id="title-46"><h2>
	傅與礪詩文集二十卷<span class="jiazhu">江蘇巡撫採進本</span>
</h2></div>
<p class="em2">
	元傅若金撰若金初字汝礪揭徯斯爲改字與礪江西新喻人曹安讕言長語記其少年家酷貧以織席爲生又改業爲鍼工後有所激乃讀書詩文遂膾炙人口用以勉人之自勵則亦奇士也其詩法授於同郡范梈虞集宋褧以異材薦佐使安南還除歸廣州文學教授至正三年卒年僅四十所著詩集有初稿南征稿使還新稿牛鐸音等編范虞諸人皆嘗爲之序至正間其弟若川彚鋟之名曰淸江集明洪武中又刻其文集十一卷附錄一卷今詩文總爲一編不知何人所併也揭徯斯稱每讀與礪詩如復見范德機德機七言歌行勝與礪五言古律勝餘亦相伯仲王士禎居易錄則稱其歌行得老杜一鱗片甲七律亦有格調與徯斯論小異當以士禎之說爲然古文蓋其餘事然亦和平雅正無棘吻螫舌之音雖不能凌跨諸家要亦一時之雋才矣
</p>
<div class="section" id="title-47"><h2>
	瓢泉吟稿五卷<span class="jiazhu">永樂大典本</span>
</h2></div>
<p class="em2">
	元朱晞顔撰考元代有兩朱晞顔其一爲作鯨背吟者其一爲長興人字景淵即著此稿者也晞顔始末不甚可考惟吳澄集有晞顔父文進墓表載及晞顔稱其能詩文而爲良吏亦不詳其爲何官今以集中詩考之則初以習國書被選爲平陽州蒙古掾又爲長林丞司煮鹽賦又曾爲江西瑞州監稅蓋以郡邑卑吏終其身者其集藏書之家罕見著錄惟焦竑國史經籍志載有瓢泉集四卷而世無傳本顧嗣立錄元詩三百家亦不及其名今據永樂大典所載抄撮編次釐爲詩二卷詩餘一卷文二卷又牟巘鄭僖原序二首尚存仍以弁諸卷首集中所與酬贈者爲鮮于樞揭徯斯楊載諸人故耳目薰濡具有法度所作雖邊幅稍狹而神理自淸牟巘序所稱擬古之作今具在集中頗得漢魏遺意異乎以割剝字句爲工其雜文亦刻意研練不失繩墨惟鄭僖所賞麯生菊隱二傳沿毛頴革華之體自羅文葉嘉以來已爲陳因之窠臼僖顧以奇贍許之殆所謂士俗不可醫歟
</p>
<div class="section" id="title-48"><h2>
	筠軒集十三卷<span class="jiazhu">安徽巡撫採進本</span>
</h2></div>
<p class="em2">
	元唐元撰元字長孺歙縣人泰定丁卯以文學授平江路學錄再任建德路分水縣教諭以徽州路學教授致仕卒集中朱克用總管詩會序作於至正乙酉自題七十七歲則當生於宋咸淳五年己巳始終皆當元盛時故所作多和平温厚之音又嘗著易大義見聞錄諸書於經術頗深故議論亦不詭於正據朱文選行狀元有敬堂雜著思樂雜著吳門雜著分陽雜著金陵雜著老學藂稿幾七千篇分爲五十卷乃其子桂芳手輯故集中間有桂芳題識此本爲程敏政編入唐氏三先生集者僅詩稿八卷文稿五卷殊非其舊觀其裔孫澤請汪抑之作序啟中亦謂兵燹之餘十存二三則此集亦蠧蝕零落幸而得存矣惟元以鄉校終身未嘗一官臺閣而集中有扈從灤陽淸暑四詩又有玉堂夜直詩及察罕深爾李陵臺諸詩未喻其故或誤收他人之作歟
</p>
<div class="section" id="title-49"><h2>
	俟菴集三十卷<span class="jiazhu">兩淮馬裕家藏本</span>
</h2></div>
<p class="em2">
	元李存撰存字明遠更字仲公安仁人少博涉典籍喜爲文章後從上饒陳立太傳陸九淵之學遂盡焚所著書其論學以省察本心爲主其論文謂唐虞所有之言三代可以不言三代所有之言漢唐可以不言未有六經此理無隱前古聖賢直形容之而已惡能有所增損皆陸氏義也然存所學篤實非金谿流派墮於元渺併失陸氏本旨者比故其詩文皆平正醇雅不露圭角粹然有儒者之意是集爲其子卓所編凡詩十一卷文十九卷前有永樂乙酉鄒濟序及危素所作墓誌末附虞集書一首案道園學古錄有送李彦方閩憲詩序曰近日晚學小子不肯細心讀書窮理妄引陸子靜之說以自欺自棄至欲移易章句直斥程朱之說爲非此亦非有見於陸氏者也特以文其猖狂不學以欺人而已此在王制之必不容者也閩中自中立之歸巳有道南之嘆仲素愿中至於元晦端緖明白皆在閩中不能不於彦方之行發之去一贓吏治一弊政不如此一事有以正人心云云其言褊躁與陸氏學派若不戴天而與存書乃深相推挹豈非以其人重之歟亦足見元儒敦樸無門戶之成見也
</p>
<div class="section" id="title-50"><h2>
	滋溪文稿三十卷<span class="jiazhu">兩淮馬裕家藏本</span>
</h2></div>
<p class="em2">
	元蘇天爵撰天爵有名臣事畧已著錄所作有詩稿七卷文稿三十卷其詩稿元百家詩尚錄之今未見其本此爲其文稿三十卷乃天爵官江浙行省參政時屬掾高明葛元哲所編元哲字廷哲臨川人以鄉貢第一人舉進士趙昉東山存稿中有別元哲序一篇載其行履甚詳高明字則誠永嘉人登進士第調官括蒼郡錄事趙昉又有送高則誠歸永嘉序即其人也天爵少從學於安熙然熙詩文麤野不入格天爵乃詞華淹雅根柢深厚蔚然稱元代作者其波瀾意度往往出入於歐蘇突過其師遠甚至其序事之作詳明典核尤有法度集中碑版幾至百有餘篇於元代制度人物史傳闕畧者多可藉以考見元史本傳稱其身任一代文獻之寄亦非溢美虞集賦蘇伯修滋溪書堂詩有曰積學抱沉黙時至有攸行抽簡魯史存采詩商頌併蓋其文章原本由沉潛典籍研究掌故而來不盡受之熙也
</p>
<div class="section" id="title-51"><h2>
	青陽集四卷<span class="jiazhu">編修勵守謙家藏本</span>
</h2></div>
<p class="em2">
	元余闕撰闕字廷心一字天心色目人世居武威以父官合肥遂家焉元統元年進士累官淮南行省左丞分守安慶陳友諒陷城自剄死贈行省平章諡忠宣事跡具元史本傳闕以文學致身於五經皆有傳註篆隸亦精緻可傳而力障東南與許遠張巡後先爭烈故集中所著皆有關當世安危其上賀丞相四書言蘄黃禦冦之策尤爲深切使闕計果行則友諒之能陷江東西否尚未可知也其第二書謂往時泰哈布哈<span class="jiazhu">原作泰不華今改正</span>曼濟哈雅<span class="jiazhu">原作蠻子海牙今改正</span>并力攻蘄黃賊幾就滅忽檄散各軍止有布延特穆爾<span class="jiazhu">原作伯顔帖木兒今改正</span>駐劄蘭溪盗之復陷沿江諸郡實人謀不臧證以布延特穆爾本傳知丞相托克托<span class="jiazhu">原作脫脫今改正</span>雖有功於江淮而實階亂於蘄黃之地又第四書曰蘭溪之功布延特穆爾平章爲最曼濟哈雅中丞特因之成事布延特穆爾傳亦采用之則又是非之公足以信諸後代者也其詩以漢魏爲宗優柔沈涵於元人中別爲一格胡儼雜說曰初危太樸以文學徵起士君子皆想望其風采或問虞文靖公曰太樸事業當何如曰太樸入京之後其詞多誇事業非所敢知必求其人其余闕乎問何以知之曰集於闕文字見之後闕竟以忠義顯乃知前輩觀人自有定鑒云云然則文章雖闕之餘事而心聲所發識度自殊亦有足覘其生平者矣
</p>
<div class="section" id="title-52"><h2>
	鯨背吟集一卷<span class="jiazhu">編修汪如藻家藏本</span>
</h2></div>
<p class="em2">
	舊本題元朱晞顔撰前有自序署其字曰名世末又有自跋序稱至元辛卯泛海至燕京舟中成七言絶句三十餘首詩尾各以古句足之其末章云早知鯨背推敲險悔不來時只跨牛因名鯨背吟曹學佺編入十二代詩選中長洲顧嗣立編元百家詩據趙孟頫所作宋无翠寒集序謂无舊以晞顔字行先世自晉陵遷吳冒朱姓至元中其父領征東萬戶案牘當行病痿无丐以身代遂入海經高麗諸山未嘗廢吟咏鯨背吟正其時作然序稱偶托迹於冑科未忘情於筆硯緣木求魚乘桴浮海與代父入征東幕府情事渺不相涉與孟頫序所稱西溪王公以茂才舉之辭不就者亦不合又不知其何故矣疑以傳疑可也
</p>
<div class="section" id="title-53"><h2>
	經濟文集六卷<span class="jiazhu">浙江鮑士恭家藏本</span>
</h2></div>
<p class="em2">
	元李士瞻撰士瞻字彦聞先世新野人徙居荆門至正初中大都路進士中書辟充右司掾除刑部主事累官戶部尚書出督福建海漕就拜行省左丞召入爲參知政事改樞密副使拜翰林學士承旨封楚國公以至正二十七年卒元史不爲立傳惟順帝本紀載至正二十二年樞密副使李士瞻上疏極言時政凡二十事具列其目大扺當時急務蓋亦讜直之士也是集爲其曾孫伸所編所錄始於爲右司掾時而迄於奉使閩中故元史所載時政疏不在其中然所載往來簡劄至七十餘通幾居全集之半雖多屬一時酬答之作而當時朝政之姑息兵事之乖方藩臣之跋扈多可藉以考見其彌縱匡救委曲周旋拳拳憂國之忱亦不在所上時政疏下元史於順帝時事最稱疏畧存此一集深足爲考證之助正不徒重其文章矣
</p>
<div class="section" id="title-54"><h2>
	近光集三卷扈從詩一卷<span class="jiazhu">江蘇巡撫採進本</span>
</h2></div>
<p class="em2">
	元周伯琦撰伯琦有六書正譌已著錄當順帝時伯琦以文章知遇出入禁廷因別裒錄所作爲此二集近光集乃後至元八年庚辰由國史院編修擢翰林修撰同知制誥至正元年辛巳爲授經郞經筵譯文官二年壬午爲簾内官四年甲申陞監書博士五年乙酉改崇文監丞迄於出爲海北廣東道肅政廉訪使凡五年之詩扈從詩則至正十二年壬辰由翰林直學士兵部侍郞拜監察御史扈從上京之作也近光集中述朝延典制爲多可以備掌故扈從詩中記邊塞聞見爲詳可以考風土而伯琦文章淹雅亦足以摹寫而叙述之溯元季之遺聞者此二集與楊允孚灤京百詠亦畧具其梗槩矣
</p>
<div class="section" id="title-55"><h2>
	純白齋類稿二十卷<span class="jiazhu">浙江巡撫採進本</span>
</h2></div>
<p class="em2">
	元胡助撰助字履信一字古愚婺州東陽人始舉茂才爲建康路儒學學錄厯美化書院山長温州路儒學教授用薦再爲翰林國史院編修官秩滿授承信郞太常博士致仕歸時至正五年也是集乃助所自編本三十卷厯年旣久殘缺失次明正德中其六世孫淮掇拾散佚重編此本僅存賦一卷詩十六卷雜文三卷又附錄當時投贈詩文二卷仍以純白齋類稿爲名而卷帙已減三之一非其舊本虞集常跋其上京紀行集稱其龍門以後詩尤佳今已散入集中鄧文原吳澄嘗跋其鑾坡小錄及升學祭器文此本不載則當在亡軼十卷中也助詩文皆平易近人無深湛奇警之思而亦無支離破碎之病要不失爲中聲吳澄稱其詩如春蘭茁芽夏竹含籜露滋雨洗之餘濯濯幽媚娟娟靜好則形容過當反不肖其品格矣
</p>
<div class="section" id="title-56"><h2>
	圭峯集二卷<span class="jiazhu">浙江鮑士恭家藏本</span>
</h2></div>
<p class="em2">
	元盧琦撰琦字希韓號立齋惠安人圭峯其所居地鈔本或作圭齋集傳寫誤也至正二年進士授州錄事遷永春縣尹改調寧德厯官漕司提舉除平陽州命下而卒事迹具元史良吏傳徐𤊹筆精曰圭峯集歲久弗傳近歲惠安莊戶部徵甫蒐而梓之誤入薩都拉詩六十餘首此本爲元陳誠中所編明萬曆初邑人朱一龍福州董應舉序而刻之在莊本之前然巳多竄入他作如五言古詩春日思遠遊則在陳旅集中又五言律詩中過嶺至崇安送吳甫至揚州題焦山方丈壁秋日池上度閩關宿臺山寺絶頂早發黃河等篇七言古詩中有事居庸關走筆贈孟禮樂陵臺望月夜泊釣臺江南樂江南怨雪山辭崔鎭阻風遊吳山馳峯紫陽菴江上聞笛別友寒夜聞笛黯淡灘歌淸湖曲海棠曲儒有薩氏子等篇七言律詩中高郵城樓晚望燕將軍出獵寄鶴林長老和王維學海南還韻三衢守索題爛柯石橋登鎭陽龍興寺閣寄參政許可用送僉憲王君實金陵道中再過鍾山萬壽寺等篇共三十二首皆在薩都拉集中至於薩都拉溪行中秋玩月一篇自序稱余乃薩氏子云云班班可考此集乃改題曰儒有薩氏子序末又删其至元丁丑仲秋書一句尤爲顯然作僞不得謂之誤收蓋編緝之時務盈卷帙以誇蒐采之富故眞贋溷淆如此也琦官雖不高而列名良吏可不藉詩而傳即以詩論其淸詞雅韻亦不在陳旅薩都拉下編錄者移甲爲乙亦非無因矣集又載賦三篇記六篇誌銘二篇祭文一篇啟三篇雜著九篇則確出琦作非由假借今删其詩之妄錄者併其文錄之以存琦之眞焉
</p>
<div class="section" id="title-57"><h2>
	蛻菴集五卷<span class="jiazhu">浙江巡撫採進本</span>
</h2></div>
<p class="em2">
	元張翥撰翥字伸舉晉寧人至元初用隱逸薦召爲國子助教分教上都尋退居淮東會修宋遼金三史起翰林國史院編修官累遷翰林學士承旨致仕加河南行省平章政事給俸終身事蹟具元史本傳案金明昌承安間亦有張翥字曰仲揚劉祁歸潛志記其矮窻小戶寒不到一爐香火四圍書西風了却黃花事不管安仁兩鬢秋諸句稱其浮艷諸書援引或誤爲一人非也翥嘗從學於李存傳陸九淵之說詩法則受於仇遠得其音律之奥其詩淸圓穩貼格調頗高近體長短句極爲當時所推然其古體亦伉爽可誦詞多諷諭往往得元白張王之遺亦非苟作王士禎居易錄曰蛻菴元末大家古今詩皆有法度無論子昂伯庸輩即范德機揭曼碩未知伯仲何如其論當矣史稱翥遺稿不傳傳者有律詩樂府僅三卷王士禎則稱蛻菴集四卷明洪武三年錫山郞成抄本此本乃朱彝尊所藏明初釋大杼手抄本前後有來復宗泐二人序跋蓋大杼與翥爲方外交元末翥沒無嗣大杼取其遺稿歸江南別爲選次而錄存之考元音乾坤淸氣集玉山雅集諸書所錄翥詩尚有出此集之外者則亦非全本也
</p>
<div class="section" id="title-58"><h2>
	五峯集六卷<span class="jiazhu">編修汪如藻家藏本</span>
</h2></div>
<p class="em2">
	元李孝光撰孝光字季和樂淸人隱居教授白野泰哈布哈常師事之至正七年詔徵隱士以秘書監著作郞召明年陞文林郞秘書監丞所著詩文歲久散佚是編乃弘治甲子懷遠錢杲爲樂淸令訪求遺稿得全集於儒生周綸家因俾綸編㳄刊板杲自爲之序仍以五峯集爲名其詩文不分卷帙但以各體分編今定以樂府四言詩爲一卷五七言古詩爲一卷五言律詩爲一卷七言律詩爲一卷絶句爲一卷雜文爲一卷卷首别有逸文目四篇曰南村草堂記曰郭翼遷善齋記曰姚文焕書聲齋集記曰孝善坊記皆有錄無書蓋傳寫復佚今亦闕之元詩綺靡者多孝光獨風骨遒上力欲排突古人樂府古體皆刻意奮厲不作庸音近體五言疎秀有唐調七言頗出入江西派中而俊偉之氣自不可遏中間如贈潘九霞絶句所云道士自稱潘九霞身騎黃鶴大如車借我北窻眠一夜酒醒共喫白丹砂失之粗獷者亦間有之然不害其風格也雜文凡二十首皆矯矯無凡語楊維楨作陳樵集序舉元代作者四人以孝光與姚燧吳澄虞集並稱亦不虚矣末附題朱澤民畫一首蓋古樂府之末章誤編於文集今仍移附樂府末云
</p>
<div class="section" id="title-59"><h2>
	野處集四卷<span class="jiazhu">浙江巡撫採進本</span>
</h2></div>
<p class="em2">
	元邵亨貞撰亨貞字復孺楊樞淞故述載其本淳安人至正間爲松江訓導占籍華亭今考集中有送族兄安仲還郷序云至元中大父處縣君以弗終仕於宋晦迹華亭別業先子遂生華亭至德間大父歸塟故里先子弗克舉家去至今爲華亭人則自其祖已占籍松江樞所述猶未盡也是編後有馮遷汪稷二跋謂其書本出上海陸深家深之孫郯以授稷而刊行之并所著蛾術詩選蛾術詞選爲十六卷今詩詞二選世已無傳惟此本獨存共雜文六十八首亨貞終於儒官足跡又不出鄉里故無雄篇巨製以發其奇氣而文章大致淸快步伐井然猶能守先正遺矩者其詩詞世不多見陶宗儀南村輟耕錄載所作咏眉目沁園春詞二首雋永淸麗頗有可觀蓋所長尤在於是惜詞選今已久佚矣
</p>
<div class="section" id="title-60"><h2>
	夢觀集五卷<span class="jiazhu">浙江鮑士恭家藏本</span>
</h2></div>
<p class="em2">
	元釋大圭撰大圭字恒白姓廖氏晉江人至正間居泉州之紫雲寺其集本二十四卷首爲夢法一卷夢偈一卷夢事一卷次爲詩六卷次爲文十五卷所謂夢法夢偈夢事者皆宗門語錄不當列之集中雜文亦多青詞疏引不出釋氏之本色皆無可取惟其詩氣骨磊落無元代纎穠之習亦無宋末江湖蔬筍之氣吳鑒原序稱其華實相副詞達而意到不雕鏤而工去纂組而麗屏耘鋤而秀雖朋友推奬之詞然核以所作亦不盡出於溢美蓋石湖劍南之餘風猶存於方以外矣今刪除其夢法等卷并删除其雜文惟錄古今體詩編爲五卷沙礫旣捐精華斯露取長棄短期於不失雅音其三乘宗旨聽釋氏之徒自傳之固不必爲彼法計也
</p>
<div class="section" id="title-61"><h2>
	金臺集二卷<span class="jiazhu">江蘇巡撫採進本</span>
</h2></div>
<p class="em2">
	元納新<span class="jiazhu">原本作廼賢今改正</span>撰納新有河朔訪古記已著錄是集爲危素所編前有歐陽元李好文貢師泰三序作於至正壬辰又有黃溍題詞作於至正庚寅末有至正乙酉揭徯斯跋至正辛卯程文跋至正乙未楊彝跋至正已丑泰哈布哈題字至正戊子張起巖題詩復有虞集詩一首及危素一跋均不著年月素跋稱易之金臺前稿余旣序之及再至京師又得後稿一卷則此集二卷乃合兩稿編之故集中稱揭徯斯諡爲揭文安而集末乃有徯斯跋也納新天才宏秀去元好問爲近雖晚年内登翰林外參戎幕而仕進非所汲汲惟以遊覽唱酬爲事故氣格軒翥無世俗猥瑣之態其名少亞薩都拉核其所作視薩都拉無不及也
</p>
<div class="section" id="title-62"><h2>
	子淵詩集六卷<span class="jiazhu">永樂大典本</span>
</h2></div>
<p class="em2">
	案子淵詩集散見永樂大典中但題曰元人文淵閣書目載之亦不著撰人名氏考集中有歲盡詩云照我鄉關夢相隨到鄮城鄮故城在鄞縣東唐時析鄮置鄞慈奉鎭四邑隸明州元爲慶元路納新金臺集有懷明州張子淵七律一首又有依韻奉答子淵七律二首今唱和詩俱在集中韻亦相符則當爲慶元路人又鐡釡中蓮詩題下自注敘同時並賦諸人有曁仲深之語則其名當爲仲深又有懷兄子益在橫浦詩以其兄字推之則子淵當爲其字矣集久不傳兹分體綴輯得詩六卷多與納新楊維楨張雨危素袁華周焕文韓性烏本良斯道兄弟唱和之作而納新爲尤夥古詩沖澹頗具陶韋風格律詩雖頗涉江湖末派格意未高然五言如曉市魚蝦集秋田笋蕨多驛路隨江盡湖雲類海寛地通江棧濶天入海門低明月孤城柝秋風弱客心枯萑晴似雪獨鶴夜如人七言如江村夜迥傳金鼓池館秋深老芰荷滿面炎塵低客帽一川離思屬荷花家僮解事故携酒野鳥避人低度墻北風吹沙弓力勁落日照海旌旂寒林荒乏釀茶爲酒魚熟難賒米當錢西江返照連虹影南鎭殘山入雁行亦皆楚楚有致其見重於當時名輩亦有以也
</p>
<div class="section" id="title-63"><h2>
	午溪集十卷<span class="jiazhu">編修汪如藻家藏本</span>
</h2></div>
<p class="em2">
	元陳鎰撰鎰字伯銖麗水人嘗官松陽教授後築室午溪上遂以午溪名其集卷首題前進士曲阜孔暘編選前進士青田劉基校正有黃溍張翥孫炎及暘基五人序翥序稱其學於外舅周衡炎序又稱其學於翥故其詩才地雖覺稍弱而吐言淸脫不失風調蓋淵源有所自來前又載基暘手柬各一通基柬稱其體製皆佳而近日應酬之作去其一二則純矣暘柬則稱其篇篇合律而中吕字字鏗金而鏘玉今觀其集基言爲是基序稱午溪集一卷炎序稱二卷暘序則稱四百餘篇此本十卷豈基所欲去者暘仍爲存之乎
</p>
<div class="section" id="title-64"><h2>
	葯房樵唱二卷附錄一卷<span class="jiazhu">浙江鮑士恭家藏本</span>
</h2></div>
<p class="em2">
	元吳景奎撰景奎字文可蘭溪人年三十海道萬戶劉貞爲浙東憲府掾嘗辟爲從事明年貞去景奎亦歸久之用部使者薦署興化縣儒學錄以母老辭不就至正十五年卒於家黃溍爲誌其墓深相惋惜是集乃其子履與其門人黃琪所編中間五言古體皆源出白居易七言古體間似李賀近體亦音節宏敞豪放自喜宋濂爲作集序亦極相推挹特編次時失於簡汰如偶成詩云挾才勝德世所薄寧我負人天可欺士之言行苟如此聖經賢傳將奚爲殆劉克莊所謂有韻語錄殊不入格其他應俗之作亦多榛楛勿翦是則履等輯錄之過然其菁華自在亦不以此相掩也
</p>
<div class="section" id="title-65"><h2>
	栲栳山人集二卷<span class="jiazhu">兩淮馬裕家藏本</span>
</h2></div>
<p class="em2">
	元岑安卿撰安卿字靜能餘姚人所居近栲栳峯故以自號志行高潔窮阨以終其詩有云老成媿苟得童稚羞無官又云人觀所爲主結交愼攀援足見其堅苦自立之意集中次韓明善題推篷圖詩稱坡翁仙去二百春以蘇軾卒於建中靖國元年計之蓋當元之中葉故上得見厲元吉下得見危素也是集爲安卿邑人宋禧編輯禧初名元禧洪武間召修元史曾爲安卿題像述其生平今亦附載於集中其詩戞戞孤往如其爲人惟七言古詩時雜李賀温庭筠之體蓋有元一代風氣如斯然氣骨本淸究亦不同纎媚穠冶之格顧嗣立元詩選曰安卿嘗作三哀詩弔宋遺民之在里中者寄托深遠有俯仰今昔之思按三哀詩一曰厲元吉宋末舉進士第爲烏程尉入元不仕以終安卿之師也一曰高師魯佚其名而爲安卿家三世之交總角時曾得見之一曰李天錫則其里之老儒安卿未及相識者詳其詞意前二篇爲追念故交後一篇爲表章潛德其間雖有新亭黍離諸語乃追欲三人之遺事非安卿自有是感詩語甚明嗣立遽以思宋爲說穿鑿殊甚又集中出門偶賦詩有側聞朝廷遺逸徵集賢著作空盈庭中書堂上日羊飯世祖山河如砥平則身見元政漸弛文恬武嬉方深以國事爲憂而望以無忘祖宗之剙業豈復睠睠於宋者乎嗣立以詞害意遂使安卿首䑕兩端今謹訂正其誤俾讀者無惑焉
</p> 



</div></body></html>