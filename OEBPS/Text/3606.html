<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百九十一·集部四十四（總集類存目一）</title></head><body><div id="text">

<p>
<strong>欽定四庫全書總目卷一百九十一</strong>
</p>
<div class="section" id="title-0"><h1>
	集部四十四
</h1><hr/></div>
<div class="section" id="title-1"><h2>
	總集類存目一
</h2></div>
<div class="section" id="title-2"><h2>
	文選句圖一卷<span class="jiazhu">江蘇巡撫採進本</span>
</h2></div>
<p class="em2">
	宋高似孫撰似孫有剡錄已著錄案摘句爲圖始於張爲其書以白居易等六人爲主以楊乘等七十八人爲客主分六派客亦各有上入室入室升堂及門四格排比聯貫事同譜牒故以圖名後九僧各摘名句亦曰句圖蓋非其本似孫此書亦沿舊名所錄皆文選諸詩去取不甚可解如蘇武詩之馥馥我蘭芳馨香中夜發上下聯各割一句尤爲剏調其句下附錄之句蓋即鍾嶸詩品源出某某之意其句下附錄一兩首者則莫喻其體例矣
</p>
<div class="section" id="title-3"><h2>
	文選纂註十二卷<span class="jiazhu">江蘇巡撫採進本</span>
</h2></div>
<p class="em2">
	明張鳳翼撰鳳翼有夢占類考已著錄是書雜采諸家詮釋文選之說故曰藄註然所引多不著所出夫詮釋義理可以融會羣言至於考證舊文豈可不言依據言各有當不得以朱子集傳集註藉口也其論神女賦王字訛玉玉字訛王蓋採姚寛西溪叢語之說極爲精審其註無名氏古詩以東城高且長與燕趙多佳人分爲兩篇十九首遂成二十不知陸機擬作文義可尋未免太自用矣
</p>
<div class="section" id="title-4"><h2>
	選詩約註十二卷<span class="jiazhu">内府藏本</span>
</h2></div>
<p class="em2">
	明林兆珂撰兆珂有詩經多識編已著錄是編取昭明文選所錄諸詩重爲編次以時代先後爲序其訓釋文義較舊註稍爲簡約亦無攷證發明
</p>
<div class="section" id="title-5"><h2>
	文選章句二十八卷<span class="jiazhu">内府藏本</span>
</h2></div>
<p class="em2">
	明陳與郊編與郊有檀弓集註已著錄此書以坊刻文選顚倒棼亂每以李善所注竄入五臣注中因重爲釐正汰其重複斥五臣而獨存善註凡善所錄舊注如楚辭之王逸兩都賦之薛綜詠懷詩之顏延之沈約皆仍存之亦時時正其舛誤較閔齊華張鳳翼諸本差爲勝之然點竄古人增附已說究不出明人積習不如存其原本之愈也
</p>
<div class="section" id="title-6"><h2>
	文選尤十四卷<span class="jiazhu">内府藏本</span>
</h2></div>
<p class="em2">
	明鄒思明編思明字見吾歸安人始末未詳前有韓敬序其私印已稱庚戌會狀兩元則萬曆後人也其書取文選舊本臆爲刪削以三色板印之凡例謂總評分脈則用朱細評探意則用綠釋音義解文詞則用墨云
</p>
<div class="section" id="title-7"><h2>
	文選瀹注三十卷<span class="jiazhu">内府藏本</span>
</h2></div>
<p class="em2">
	明閔齊華編齊華烏程人崇禎中以歲貢任沙河縣知縣是書以六臣注本刪削舊文分繋於各段之下復采孫鑛評語列於上格蓋以批點制藝之法施之於古人著作也
</p>
<div class="section" id="title-8"><h2>
	昭明文選越裁十一卷<span class="jiazhu">内府藏本</span>
</h2></div>
<p class="em2">
	國朝洪若臯編若臯有南沙文集已著錄是編取昭明文選重爲刪定復捃拾諸家之註畧爲詮解其圈點評語則全如時文之式其謂之越裁者自序謂時避居越城志地亦志僭也案昭明舊本唐人奉爲蓍龜以杜甫詩才凌跨百代猶有熟精文選理之句餘子可以知矣若臯橫加翦薙可謂不自揣量即以開卷一篇而論班固兩都賦文本相承乃刪去東都一篇遂使語無歸宿全乖本意是於作賦之故且茫然未考矣
</p>
<div class="section" id="title-9"><h2>
	選詩定論十八卷<span class="jiazhu">内府藏本</span>
</h2></div>
<p class="em2">
	國朝吳湛撰湛字伯其號冉渠睢陽人其書以文選所錄諸詩歌自漢高帝以下以時代編次而荆軻易水歌十五字别爲一卷終焉前列六朝選詩緣起一卷皆雜引六經以釋之迂遠鮮當次統論古今詩及總論六朝一卷區分時世至謂陳隋無選詩宋金元皆無詩而明人古體學選律詩學唐亦七子之緖論其詮釋諸詩亦皆高而不切繁而鮮要如解中山王孺子妾歌之類於考證尤疎也
</p>
<div class="section" id="title-10"><h2>
	文選音義八卷<span class="jiazhu">安徽巡撫採進本</span>
</h2></div>
<p class="em2">
	國朝余蕭客撰蕭客有古經解鉤沉採掇舊詁最爲詳核已别著錄此書則罅漏叢生如出二手約舉其失凡有數端一曰引証亡書不具出典如李善進文選注表化龍引晉陽秋肅成引王沈魏書筴字引徐邈李順莊子音如斯之類開卷皆是舊籍存佚諸家著錄可考世無傳本之書蕭客何由得見此輾轉稗販而諱所自來也一曰本書尚存轉引他籍如西都賦火齊引龎元英文昌雜錄南史中天竺國說火齊云云何不竟引南史也逸民傳論引宋俞成螢雪叢說嚴子陵本姓莊避顯宗諱遂稱嚴氏此說果宋末始有耶一曰嗜博貪多不辨眞僞海賦陰火引王嘉拾遺記西海之西浮玉山巨穴云云與木華所云陰火何涉盧諶覽古詩和璧引杜光庭錄異記歲星之精墮於荆山云云是晉人讀五代書矣飮馬長城窟行雙鯉魚引元散堂詩話試鶯以朝鮮厚繭紙作鯉魚云云此出龍輔女紅餘志案錢希言戲瑕明言嫏嬛記女紅餘志諸書皆桑懌依托則女紅餘志已屬僞本所引元散堂詩話更僞中之僞乃據爲實事不亦傎耶一曰摭拾舊文漫無考訂如閒居賦櫻字引鬼谷子崖蜜櫻桃也案此惠洪冷齋夜話之文鬼谷子實無此語蕭客旣没惠洪之名攘爲已有又不知宋人已屢有駁正吳都賦欃槍引李周翰注以爲鯨魚目精此因博物志鯨魚死彗星出之文而加以妄誕陸機贈從兄詩言樹背與襟引謝氏詩源堂北曰背堂南曰襟亦杜撰虛詞不出典記歸去來詞西疇引何焯批本曰即農服先疇之意西先古通用案西古音先非義同先也西疇正如詩之南畝偶舉一方言之耳如是穿鑿則本詞之東臯何以獨言東耶凡斯之類皆疏舛也一曰叠引瑣說繁複矛盾如三都賦序玉樹引顏師古漢書注謂左思不曉其義甘泉賦玉樹又引王楙野客叢書謂師古註甚謬劉琨重贈盧諶詩下注引蔡寛夫詩話曰秦漢以前平仄皆通魏晉間此體猶存潘安詩位同單父邑愧無子賤歌豈敢陋微官但恐忝所荷是也潘岳河陽詩下又注曰國語補音負荷之荷亦音何兩卷之中是非頓異數頁之後平仄迥殊將使讀者何從耶一曰見事即引不究本始如蜀都賦琥珀引曹昭格古要論不知昭據廣韻楓字注也飮馬長城窟行引吳兢樂府解題或云蔡邕不知兢據玉臺新詠也尚書序伏生引經典敘錄云名勝不知晉書伏滔傳稱遠祖勝也至於凡注花草必引王象晉羣芳譜益不足據矣一曰旁引浮文苟盈卷帙首引何焯批本稱麈史宋景文母夢朱衣人擕文選一部與之遂生景文故小字選哥已爲枝蔓又沿用其例於顏延年贈王太常詩玉水記方流句下注曰王定保唐摭言白樂天及第省試玉水記方流詩此於音義居何等也曰抄撮習見徒溷簡牘如賢良詔漢武帝下注向曰漢書云諱徹景帝中子洛神賦曹子建下注翰曰武帝第三子世有不知漢武帝曹子建而讀文選者乎至於八言詩見東方朔本傳蕭統序所云八字正用此事乃引吕延濟注以八字爲魏文帝樂府詩已爲紕繆又引何焯批本蔓引三言至五言獨遺八字挂漏者亦所不免惟魏都賦注廣蒼一條效曹子建題注孫巖宋書一條並引隋書經籍志爲證洞簫賦注顏叔子一條引毛萇詩傳巷伯篇爲證曲水詩序三月三曰一條引宋書禮志爲證東京賦注偷字協韻一條引沈重毛詩音義爲證糾何焯批本之誤爲有考正耳蓋蕭客究心經義詞章非所擅長强賦六合違才易務其見短也宜矣
</p>
<div class="section" id="title-11"><h2>
	馮氏校定玉臺新詠十卷<span class="jiazhu">兵部侍郞紀昀家藏本</span>
</h2></div>
<p class="em2">
	國朝馮舒所校其猶子武所刋也舒有詩紀匡謬已著錄徐陵玉臺新詠久無善本明人所刻多以意增竄全失其眞後趙宧光得宋嘉定乙亥永嘉陳玉父刋本翻雕世乃復見原書舒此本即據嘉定本爲主而以諸本參核之較諸本爲善如序中投壺玉女爲歡盡於百嬌據神異經及西京雜記改爲百驍之類皆確有依據不爲竄亂然如蘇武詩一首宋刻本無標題與文選同舒乃據俗本改爲留别妻徐幹室思詩六章有宋孝武帝擬作及藝文類聚所引可證乃據俗本改爲雜詩五首室思一首塘上行據李善文選註本有四說宋刻所題蓋據歌錄第二說乃據宋書不確之說改爲魏武移於文帝之前石崇王明君詞序其造新曲句有李善文選註劉履文選補遺可證乃據俗本改爲新造楊方合歡詩五首有藝文類聚及樂府詩集可證乃據詩紀改爲合歡詩二首雜詩三首梁簡文帝率爾爲詠爲字本讀去聲乃誤讀平聲遂據俗本改爲成詠王筠和吳主簿詩靑骹逐黃口句有西京賦可證乃臆改爲靑鶻皆未免失考至於張衡同聲歌之恐慄若探湯句宋刻誤慄爲瞟又思爲莞蒻席句宋刻誤莞爲菀蘇伯玉盤中詩有滄浪詩話可證宋刻誤連入傅元詩中漢成帝時童謠燕燕尾涎涎句有舊本漢書可證宋刻誤爲尾殿殿皆訛舛顯然而曲爲回䕶又往往失之拘泥今趙氏翻雕宋本流傳尚廣此刻雖勝俗刻終不能及原本故僅附存其目焉
</p>
<div class="section" id="title-12"><h2>
	玉臺新咏箋註十卷<span class="jiazhu">兵部侍郎紀昀家藏本</span>
</h2></div>
<p class="em2">
	國朝吳兆宜撰兆宜有庾開府集註已著錄是書引證頗博然繁而無當又多以後代之書註前代之事尤爲未允惟每卷以明人濫增之作退之卷末註曰以下宋本所無較諸本爲善
</p>
<div class="section" id="title-13"><h2>
	二馮評點才調集十卷<span class="jiazhu">内府藏本</span>
</h2></div>
<p class="em2">
	國朝馮舒馮班所評點其猶子武合刋之班有鈍吟雜錄已著錄此書去取大旨具見武所作凡例中凡所持論具有淵源非明代公安竟陵諸家所可比擬故趙執信祖述其說然韋縠之選是集其途頗寛原不專主晚唐故上至李白王維以至元白長慶之體無不具錄二馮乃以國初風氣矯太倉厯城之習競尚宋詩遂借以排斥江西尊崇崑體黃陳温李齗齗爲門戶之爭不知學江西者其弊易流於粗獷學崑體者其弊亦易流於纎穠除一弊而生一弊楚固失之齊亦未爲得也王士禎謂趙執信崇信是書鑄金呼佛殊不可解杭世駿榕城詩話亦曰戚進士弢言德淸人每爲二馮左袒予跋其才調集點本後曰固哉馮叟之言詩也承轉開合提唱不已乃村夫子長技緣情綺靡寧或在斯古人容有細心通才必不當爲此迂論右西崑而黜西江夫西崑盛於晚唐<span class="jiazhu">案晚唐無西崑之名此語失考</span>西江盛於南宋今將禁晉宋之不爲齊梁禁齊梁之不爲開元大曆此必不得之數風會流轉人聲因之合三千年之人爲一朝之詩有是理乎二馮可謂能持詩之正未可謂遂盡其變也云云其論頗當惟謂承轉開合乃村夫子長技則又主持太過孟子曰梓匠輪輿能與人規矩不能使人巧巧在規矩之外而亦不能出乎規矩之中故詩必從承轉開合入而後不爲泛駕之馬久而神明變化無復承轉開合之迹而承轉開合自行乎其間譬如毛嬙西子明眸纎步百態橫生要其四體五官之位置不能與人有異也豈有眉生目下足著臂旁者哉王士禎蠡勺亭觀海詩曰春浪䕶魚龍驚濤與漢通石華秋散雪海扇夜乘風竟不知士禎斯遊爲在春在秋在晝在夜豈非但標神韻不講承轉開合之故哉世駿斯言徒欲張新城之門戶而不知又流於一偏也
</p>
<div class="section" id="title-14"><h2>
	諸儒性理文錦八卷<span class="jiazhu">内府藏本</span>
</h2></div>
<p class="em2">
	舊本題兵部尚書常挺編不著時代考萬姓統譜常挺字方叔連江人宋嘉祐進士累官吏部尚書參知政事似乎即此常挺惟吏部字不同疑二書當有一悞或編此書時適官兵部耶其書全錄宋儒性理之文間亦上及韓愈柳宗元等分六十四類文以類附蓋專爲科舉之用前有吳登甲翁以孫序據序所言蓋登甲又有所補輯非原本矣
</p>
<div class="section" id="title-15"><h2>
	桃花源集一卷<span class="jiazhu">永樂大典本</span>
</h2></div>
<p class="em2">
	宋姚孳編孳四明人元祐辛未補武陵令因道士龔元正所輯古石刻文及諸家題錄輯爲是編前有自序稱沅水去牂牁西流貫武陵東會洞庭而桃源枕其涯異人逸士多寓焉故錄嘉祐以前諸公詩文綴爲一卷云
</p>
<div class="section" id="title-16"><h2>
	詩準三卷附錄一卷詩翼四卷<span class="jiazhu">兩江總督採進本</span>
</h2></div>
<p class="em2">
	舊本題宋何無適倪希程同撰其書雜撮古謠歌詞一卷又附錄一卷復掇漢魏晉宋詩二卷而以齊江淹一首終焉命曰詩準雜撮唐杜甫李白陳子昂韋應物韓愈柳宗元權德輿劉禹錫孟郊宋蘇軾黃庭堅歐陽修王安石陳師道陳與義秦觀張耒郭祥正張孝祥詩爲四卷而以陸游一首終焉命曰詩翼蓋影附朱子古詩分爲三等别爲一編之說而剽竊眞德秀文章正宗緖論以爲之龎雜無章是非參差又出陳仁子文選補遺下疑爲明人所僞託觀其岣嶁山碑全用楊愼釋文而大戴禮几銘並用鍾惺詩歸之悞本其作僞之迹顯然也
</p>
<div class="section" id="title-17"><h2>
	發蒙宏綱三卷<span class="jiazhu">永樂大典本</span>
</h2></div>
<p class="em2">
	宋羅黃裳編黃裳池州人咸淳中曾爲番禺守明内閣書目曰發蒙宏綱宋咸淳間羅黃裳撰五言詩十二篇又擇古文凡有關於蒙養者三十篇以訓蒙今考所錄皆鄉塾習誦之文無所鑒别亦無所發明殊無一長之可取不知何以流傳於後也
</p>
<div class="section" id="title-18"><h2>
	宋四家詩四卷<span class="jiazhu">兩江總督採進本</span>
</h2></div>
<p class="em2">
	不著編輯者名氏一爲施樞芝隱横舟稿一爲徐集孫竹所吟稿一爲林希逸竹溪十一稿詩選一爲敖陶孫臞翁詩集不解何以取此四家配爲一集之意殆偶得宋名賢小集之殘本裝爲一冊耳
</p>
<div class="section" id="title-19"><h2>
	宋名臣獻壽集十二卷<span class="jiazhu">兩淮馬裕家藏本</span>
</h2></div>
<p class="em2">
	不著撰人名氏所載皆南宋祝壽之文編次旣無義例稱名亦無體式蓋其時書肆所爲也
</p>
<div class="section" id="title-20"><h2>
	羣公四六續集十卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著編輯者名氏凡自甲至癸十卷皆南宋人通候之啓其正集今未之見此其續集也所錄無非應酬泛語無足採錄如方雲翼葛謙白等賀秦太師諸啟尤穢簡牘也
</p>
<div class="section" id="title-21"><h2>
	大全賦會五十卷<span class="jiazhu">永樂大典本</span>
</h2></div>
<p class="em2">
	不著編輯者名氏皆南宋程試之文也案宋禮部科舉條例凡賦限三百六十字以上成其官韻八字一平一仄相間即依次用若官韻八字平仄不相間即不依次用其違式不考之目有詩賦重叠用事賦四句以前不見題賦押官韻無來處賦得一句末與第二句未用平聲不協韻賦側韻第三句末用平聲賦初入韻用隔句對第二句無韻拘忌宏多頗爲煩碎又淳熙重修文書式凡廟諱御名本字外同音之字應避者凡三百一十七又有舊諱濮王秀王諸諱應避者二十一是下筆之時先有三四百字禁不得用則其所作苟合格式而已其浮泛庸淺千手一律固亦不足怪矣
</p>
<div class="section" id="title-22"><h2>
	啟劄錦繡一卷<span class="jiazhu">永樂大典本</span>
</h2></div>
<p class="em2">
	舊本題淸曠趙先生編不著其名所錄皆南宋人啟劄而不題作者姓名蓋當時盛行此體書賈採輯刋板備撏撦之用不足以言文章也
</p>
<div class="section" id="title-23"><h2>
	宋遺民錄一卷<span class="jiazhu">兩淮馬裕家藏本</span>
</h2></div>
<p class="em2">
	此卷皆宋遺民詩詞雜文未知誰所編錄宋之故老入元後多懐故國之思作詩者衆矣此本所錄僅謝翺方鳳納新<span class="jiazhu">原本作逎賢今改正</span>李吟山王學文梁棟林德暘王炎午黃潛吳師道十人之作已多挂漏又潛及師道皆元臣而納新爲郭曪洛<span class="jiazhu">原作葛邏祿今改正</span>氏爲元色目人與宋尤邈不相涉槪曰遺民殊不可解殆書肆賈豎僞託之以售欺也
</p>
<div class="section" id="title-24"><h2>
	唐詩鼓吹箋註十卷<span class="jiazhu">通行本</span>
</h2></div>
<p class="em2">
	金元好問編國朝錢朝鼒王俊臣註王淸臣陸貽典箋朝鼒字次鼎俊臣字子籲淸臣字子淸貽典字敕先並常熟人唐詩鼓吹舊有郝天挺註明萬曆已卯新會廖文炳重爲補正增以詮釋名曰唐詩鼓吹註解大全朝鼒等又以廖所註解爲未善復刪改以成是編其實三家所註相去無幾廖固不足服郝四人亦未能服廖也惟其僅改廖解未改郝註又以廖註與郝註别列朝鼒等補註與廖註又别列其字句異同郝註稱某一作某朝鼒等所加則變文曰一本作某尚可以尋舊本之迹較明人臆改古書淆亂不可復辨者差爲勝之耳
</p>
<div class="section" id="title-25"><h2>
	濂洛風雅六卷<span class="jiazhu">浙江巡撫採進本</span>
</h2></div>
<p class="em2">
	元金履祥編履祥有尚書表注已著錄是編乃至元丙申履祥館於韓良瑞家齊芳書舍所刻原本選錄周子程子以至王柏王偘等四十八人之詩而冠濂洛詩派圖但以師友淵源爲統紀初不分類例良瑞以爲濂洛諸人之詩固皆風雅之遺苐風雅有正變大小之殊頌亦有周魯之異於是分詩銘箴誡贊詠四言者爲風雅之正其楚辭歌騷樂府韻語爲風雅之變五七言古風則風雅之再變絶句律詩則又風雅之三變云云具見良瑞所作序中蓋選錄者履祥排比條次者則良瑞也昔朱子欲分古詩爲兩編而不果朱子於詩學頗邃殆深知文質之正變裁取爲難自眞德秀文章正宗出始别爲談理之詩然當時助成其稿者爲劉克莊德秀特因而刪潤之故所黜者或稍過而所錄者尚皆未離乎詩自履祥是編出而道學之詩與詩人之詩千秋楚越矣夫德行文章孔門即分爲二科儒林道學文苑宋史且别爲三傳言豈一端各有當也以濂洛之理責李杜李杜不能爭天下亦不敢代爲李杜爭然而天下學爲詩者終宗李杜不宗濂洛也此其故可深長思矣
</p>
<div class="section" id="title-26"><h2>
	中州啟劄二卷<span class="jiazhu">永樂大典本</span>
</h2></div>
<p class="em2">
	元吳宏道撰宏道字仁卿金臺蒲陰人江西省檢校掾史是書作於大德辛丑前有許善勝序稱吳君裒中州諸老往復書尺類爲一編凡若千卷體製簡古文詞渾成其上下議論率於政敎彝倫有關風流篤厚典型具存今考其所載有趙秉文元好問張斯立杜仁傑諸人劄子大抵皆一時名流永樂大典載宋元啟劄最夥其猥濫亦最甚惟此一編猶稍稍近雅以文多習見故亦僅存其目焉
</p>
<div class="section" id="title-27"><h2>
	唐詩說二十一卷<span class="jiazhu">兩淮鹽政採進本</span>
</h2></div>
<p class="em2">
	元釋圓至撰圓至有牧潛集已著錄此書蓋取宋周弼所選三體唐詩爲之註釋前有大德九年方回序其書詮解文句頗爲弇陋坊本或題曰磧沙唐詩考都穆南濠詩話曰長洲陳湖磧沙寺有僧魁天紀者居之與高安僧圓至友善至嘗註周伯弜所選唐三體詩魁割其資刻置寺中方萬里特爲作序由是三體詩盛傳人間今吳人稱磧沙唐詩是也則其來已久矣
</p>
<div class="section" id="title-28"><h2>
	元朝野詩集<span class="jiazhu">無卷數　浙江范懋柱家天一閣藏本</span>
</h2></div>
<p class="em2">
	一名元風雅不著編輯者名氏所錄大抵仁宗以後順帝以前之詩首貫酸齋終熊澗谷不分時代亦不分體製次序殊爲雜亂案當時別有元風雅二十四卷乃傅習孫存吾所輯視此較爲完備是編殘缺舛錯幾不可讀疑爲未全之帙顧嗣立元詩選序例載有蔣易元風雅一書或即其殘本歟
</p>
<div class="section" id="title-29"><h2>
	武彝山詩集二卷<span class="jiazhu">兩淮鹽政採進本</span>
</h2></div>
<p class="em2">
	不著編輯者名氏前總錄一篇述山之得名及歷代興建封號之事後雜錄遊人題詠之什唐惟李商隱一首餘皆宋元作也前有後至元三年舊序云萬年宫提舉張一村擕示似即一村所纂輯其人無可考矣
</p>
<div class="section" id="title-30"><h2>
	庚辛唱和詩一卷<span class="jiazhu">兩淮鹽政採進本</span>
</h2></div>
<p class="em2">
	元繆思恭等撰乃至正庚子辛丑間思恭等分韻唱和之詩庚子爲張士信亂後辛丑則游景德寺作也先後共詩二十八首重見者二人共二十六人明郁嘉慶因考其爵里爲考世編附於後其名公手翰二十二條則嘉慶以意附編非原書所有後朱彝尊亦嘗編訂是書於每詩之前人各爲傳所述與考世編相出入其跋云舊本姓名之下槪無爵里事蹟特一一考而補之蓋未見嘉慶本也中有玉綸字昌言檇李人爲嘉興敎授見劉基集及邵復孺懷友詩註而嘉慶與彝尊皆未之及信乎考證之難矣又鮑恂字仲孚彝尊作字仲子以其名推之蓋彝尊筆悞云
</p>
<div class="section" id="title-31"><h2>
	靜安八咏詩集一卷<span class="jiazhu">浙江汪啟淑家藏本</span>
</h2></div>
<p class="em2">
	元釋壽寧編壽寧字無爲號一庵上海人居於邑西之靜安寺寺建於吳赤烏中最稱古刹名蹟有七曰赤烏碑曰陳檜曰鰕子潭曰講經臺曰滬瀆壘曰湧泉曰蘆子渡壽寧又手植檜竹桐柏積十年而參天自號曰綠雲洞以續古蹟爲八因作靜安八咏并彚諸家之作請序於會稽楊維楨維楨復各爲之評點卷首有吳興錢鼒所作事蹟述一篇後嘉靖中邑人伊府紀善張抑及其兄參議紘重校刋之末載紘八咏詩蓋即其時所附入也
</p>
<div class="section" id="title-32"><h2>
	殘本諸儒奧論策學統宗二十卷<span class="jiazhu">浙江巡撫採進本</span>
</h2></div>
<p class="em2">
	元譚金孫編金孫字叔金號存理自稱古雲人不知古雲爲何地也是編雜選宋人議論之文分類編輯以備程試之用凡後集八卷續集七卷別集五卷而闕其前集蓋不完之本原本又以陳釋曾文筌石桓詩小譜冠於卷首而總題曰新刋諸儒奧論策學統宗增入文筌詩譜文理冗贅殆麻沙庸陋書賈所爲今析文筌詩譜別入詩文評類而此書亦復其本名庶不相淆焉
</p>
<div class="section" id="title-33"><h2>
	贈言小集一卷<span class="jiazhu">編修汪如藻家藏本</span>
</h2></div>
<p class="em2">
	不著編輯者名氏皆題畫之作末有舊跋稱元季詩文之盛惟玉山唱酬諸家最稱風雅贈言之集昔寓金陵邵氏見其藏本爲帙頗多甲申兵燹之後遂不復覯適從孫靑選留心蒐秘畧備數種惜僅十之二三云云考其詞意殆指爲顧瑛玉山草堂雅集所佚考玉山草堂雅集傳本甚多不應云竟不復覯且此集所收詩二十九首詞一首皆不見玉山草堂雅集中不應與瑛贈答之什瑛自佚脫轉待後人收之又瑛但以詩名其書僅朱珪名蹟錄中載其自書墓誌李君實六研齋筆記稱其行楷楚楚奄有洛神畫贊風軌畫則從無片楮而諸家收藏跋尾亦無一字及之此集忽競題其畫已不相符且瑛本崑山人而秦約序中稱雲間顧子皆不可解考畫史會要顧祿字謹中松江人官太常典簿善雜畫亦能鉤勒竹石其人在元末明初與顧瑛同時殆當時贈祿之作後人以瑛與同姓而名爲較重故移掇於瑛復以僞跋實之耶其序三首皆題畫之作非序此集而亦移掇以冠卷其僞益見矣
</p>
<div class="section" id="title-34"><h2>
	風林類選小詩一卷<span class="jiazhu">兩江總督髙晉採進本</span>
</h2></div>
<p class="em2">
	明朱升編升有周易旁注已著錄是編皆錄五言絶句始於漢魏終於晩唐分三十八體曰直致曰情義曰工緻曰淸新曰高逸曰富麗曰豔冶曰凄凉曰衰暮曰曠達曰豪放曰俊逸曰淸潤曰沉著曰邊塞曰宫怨曰閨情曰客況曰離別曰悲愁曰異鄉曰感舊曰悟想曰寄贈曰嘅嘆曰消遣曰諷諫曰頌善曰戲嘲曰懷古曰景物曰風土曰時事曰樂府曰風人曰問答曰摘句而附錄閨閣仙鬼詩於末實三十九門分類頗爲瑣屑有似於瀛奎律髓蓋宋末元初方回稱詩於新安升其鄉人故尚沿其故法其序中文之精者爲詩語亦本回瀛奎律髓序可以證也所列諸詩如富麗類中崑崙子乃王維五言律詩前半首邊塞類中蓋嘉運伊州歌乃沈佺期五言律詩前半首戎渾亦王維五言律詩前半首客況類之長命女乃岑參五言律詩中四句蓋當時采以入樂取聲律而不論文義故郭茂倩樂府詩集各載於本調之下今因而錄之殊失考證凄凉類中蕪城曲韋縠才調集刪前四句實無端緒升因之取爲絶句亦殊未協至樂府類中以白頭吟前三解分爲三首悲愁類中以李商隱夜飲詩割中二聯爲絶句則自我作古更無稽矣又直致類中夜雨滴空階詩題曰何遜案夜雨滴空階曉燈暗離室句見遜本集此詩詞氣不類莫詳所據淸新類中江行六首題曰錢起案江行一百首乃起孫錢珝之作因附刻起集之後遂以孫易祖王維山中書事二首乃蘇軾所戲擬本集不載乃竟以爲維詩近人補入維集實由此誤至風人類中相思一首實王維詩見於本集而乃別題曰雍陶疎舛尤甚他如序稱女流靈異之作亦附見焉集中崔鶯鶯二詩附於卷末蓋即其例而武瞾之將遊上苑張文姬之溪上雲姚玉京之咏燕南海女子之送兄侯夫人之自感元宋宫人之題梧葉宣宗宫人之題紅葉劉采春之囉嗊曲卓文君之白頭吟龍安佳人之阿最歌皆屬女流乃散見各類亦未免自亂其例均未足以言善本也
</p>
<div class="section" id="title-35"><h2>
	尺牘筌蹄三卷<span class="jiazhu">永樂大典本</span>
</h2></div>
<p class="em2">
	明陳桱編桱有通鑑續編已著錄是書選錄宋代書簡其標目有曰要套曰書式曰具位曰具禮曰官稱又曰合用故事可於事文類聚翰墨全書書言故事内隨意擇用則村塾俗書未必眞出於桱也
</p>
<div class="section" id="title-36"><h2>
	麟溪集二十二卷別篇二卷<span class="jiazhu">編修勵守謙家藏本</span>
</h2></div>
<p class="em2">
	明鄭太和編太和字順卿浦江人世所稱爲義門鄭氏者也是集成於元至正十年裒輯宋以來諸家題贈詩賦及碑誌序記題跋之類爲表揚義門而作者共爲一編前十卷以十干紀卷後十二卷以十二支紀卷末爲別篇二卷則續入者也前有潘庭堅程益二序又有王褘後序其曰麟溪集者鄭氏所居在婺州東二十八里地名麟溪故也
</p>
<div class="section" id="title-37"><h2>
	餘姚海隄集一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明葉翼編翼寧波人其祖恒字敬常元天曆間爲餘姚判官築堤捍海民賴其利至正末詔封仁功侯立廟祀之其子晉爲南臺掾嘗輯當時名人序記詩文爲一集未及刋而燬於火宣德中翼復裒綴散佚以成是編
</p>
<div class="section" id="title-38"><h2>
	殘本光嶽英華十五卷<span class="jiazhu">浙江范懋柱家天一閣藏本</span>
</h2></div>
<p class="em2">
	明許中麗編中麗爵里未詳朱彝尊明詩綜稱明初操選政者有許中麗云云則洪武中人也此書傳本殘缺僅存七言律體一門唐後即接以元明不錄宋金然則李攀龍撰詩刪並廢宋元其來亦有漸矣
</p>
<div class="section" id="title-39"><h2>
	五倫詩五卷<span class="jiazhu">浙江汪啓淑家藏本</span>
</h2></div>
<p class="em2">
	明沈易編易字翼之華亭人是編前有洪武已未錢惟善序稱易游學北方南還鄉里爲童子師得束修以奉二親其敎之也一以躬行爲主嘗編五倫詩集俾知人之所以爲人在乎此五者云云則此集本爲課蒙而作故所錄皆淺近通俗之作據其原目共内集五卷外集七卷内集五倫分五卷外集則以睦族併言<span class="jiazhu">案易自註併言者一詩併及五倫者也其立名殊鄙謹附訂於此</span>務本尚志比喻警省詩餘分七卷此本但有内集蓋不完之本卷末有跋稱鈔自朱彝尊家原闕後七卷則其佚久矣
</p>
<div class="section" id="title-40"><h2>
	姑蘇雜詠二卷<span class="jiazhu">浙江巡撫採進本</span>
</h2></div>
<p class="em2">
	明周希孟周希夔同編上卷爲高啓原唱下卷爲其祖南老續作啓詩凡古今體一百三十六首南老復因其題各賦五言六韻末又增叠韻吳官詞一首補遺四首續附詞二首按啓所作已具見本集中南老追其後塵未能聯步合而刋之殆有蒹葭玉樹之目南老字正道自號拙逸子亦明初人也
</p>
<div class="section" id="title-41"><h2>
	金蘭集三卷附錄一卷<span class="jiazhu">山東巡撫採進本</span>
</h2></div>
<p class="em2">
	明徐達左編達左所編顔子已著錄<span class="jiazhu">案是書已爲高陽所竄亂改名顔子鼎編然鼎編非達左之舊名故仍稱以顔子</span>達左當未仕以前家蘇州之光福里於所居築耕漁軒一時名流往還多爲題詠此集乃其所輯同時酬贈之作又附錄一卷則達左兄子濟出守福建邵武及歸田後與友朋相唱和之詩其十一世孫𦐼爲之校梓以行前附載正統九年徐珵所作耕漁子傳珵即有貞初名也
</p>
<div class="section" id="title-42"><h2>
	文章類選四十卷<span class="jiazhu">安徽巡撫採進本</span>
</h2></div>
<p class="em2">
	不著編輯者名氏前有洪武三十一年凝眞子序并慶府圖章以史攷之蓋慶王㮵也爲太祖第十六子好學有文洪武二十六年就藩寧夏三十年始建邸是書刋於三十一年則在建邸後矣序稱暇日會諸儒將昔人所集文選文粹文鑑翰墨全書事文類聚諸書所載之文類而選之分五十八體然標目冗碎義例舛陋不可枚舉如同一奏議也而分之爲論諫爲封事爲疏爲奏爲彈事爲劄詩不入選而曲操樂章仍分二類又如序事類載左傳隱桓本末鄭莊公叔段本末及子産從政凡三篇而戰國策范睢見秦王反刋於前顚倒失次其甄綜之無識又槪可知矣
</p>
<div class="section" id="title-43"><h2>
	虎邱詩集一卷<span class="jiazhu">兩淮馬裕家藏本</span>
</h2></div>
<p class="em2">
	明王賓編賓有光庵集已著錄是編專錄虎邱題詠自樓鑰至顧阿瑛得詩一百八十八首然止及宋元兩朝不免多所遺漏末有朱彝尊跋云此編爲項氏萬卷樓藏書中有邾經詩云虎邱山前新築城虎邱寺裏有人行虎邱築城當屬淮張時事吳人鮮有知者末云竹垞老人識時年七十有三觀其筆蹟乃從原本影抄者非即項氏萬卷樓所藏也
</p>
<div class="section" id="title-44"><h2>
	燕山八景圖詩一卷<span class="jiazhu">兩淮鹽政採進本</span>
</h2></div>
<p class="em2">
	明永樂十二年左春坊左中允吉水鄒緝等倡和之作也燕山八景始見於金明昌遺事永樂大典載洪武北平圖經亦具列其目然如瓊島春雲作瓊島春陰太液晴波作太液秋風薊門烟樹作薊門飛雨金臺夕照作道陵夕照皆與此編所載名目不符元陳孚剛中藁有神京八景詩所列八題惟金臺夕照與此編同餘並與北平圖經相合疑圖經所載本元時舊名而此編則明初諸人所改至今沿之其道陵二字近畿無此地名或永樂大典繕錄之誤也此本凡詩百二十首皆緝首倡而翰林學士胡廣國子祭酒胡儼右庶子楊榮右諭德金幼孜侍講曾棨林環修撰梁潛王洪王英王直中書舍人王紱許翰等十二人和之廣獨再和焉前有廣序後有楊榮跋稱寫八景圖並集諸作寘各圖之後裱爲一卷藏之篋笥則此集乃後人從圖卷中錄出者也
</p>
<div class="section" id="title-45"><h2>
	文章辨體五十卷外集五卷<span class="jiazhu">江蘇巡撫採進木</span>
</h2></div>
<p class="em2">
	明吳訥編訥有祥刑要覽已著錄是編採輯前代至明初詩文分體編錄各爲之說内集凡四十九體大旨以眞德秀文章正宗爲藍本外集凡五體則皆駢偶之詞也程敏政作明文衡特錄其敘錄諸體蓋意頗重之陸深谿山餘話亦稱文章辨體一書號爲精博自眞文忠文章正宗以後未有能過之者今觀所論大抵剽掇舊文罕能考核源委即文體亦未能甚辨如内集純爲古體矣然如陸機文賦謝惠連雪賦謝莊月賦已純爲駢體但不隔句對耳至駱賓王討武瞾檄純爲四六而列之内集又孔稚圭北山移文亦附之古賦是皆何說也古樂府備列吳聲歌曲西曲歌江南曲諸體淫詞豔語並登簡牘而獨斥律詩爲變體非耳食歟外集收及詞曲已爲泛濫而以王維渭城曲劉禹錫竹枝詞白居易楊柳枝詞綴於簡末謂之附錄夫渭城曲本題爲送元二使安西當時伶人採以入樂耳遽別之於絶句之外已爲憒憒且唐歌曲乃宋元詞曲之先聲反附錄於宋元人後直本末倒置矣其餘去取亦漫無別裁不過取盈卷帙耳不足尚也
</p>
<div class="section" id="title-46"><h2>
	橋門聽雨詩一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明金庠編庠蘇州人永樂已丑進士官至監察御史是編乃永樂七年會試得陳燧等九十五人時值巡幸北京諸貢士寓居太學俟廷對雨中取杜甫好雨知時節及落日放船好二律人各一韻賦詩見志庠因彚而成帙凡九十五人中除前科已經冠帶及肄四裔書者不與餘八十人又以憂去者二人詩凡七十八首内缺史安鄧昌二首蓋編錄之時已偶佚其稿也
</p>
<div class="section" id="title-47"><h2>
	鼓吹續編九卷<span class="jiazhu">浙江范懋柱家天一閣藏本</span>
</h2></div>
<p class="em2">
	明朱紹朱積同編紹字善繼積字善慶江陰人二人兄弟也是編成於永樂二十二年蓋續唐詩鼓吹而作故所錄仍皆七言律詩凡宋詩一卷元詩二卷鉅手名篇率不一選而明人之詩乃多至六卷其去取乖方可以想見明初風氣猶淳而已有後來坊刻社稿之習殆不可解
</p>
<div class="section" id="title-48"><h2>
	士林詩選一卷<span class="jiazhu">兩淮馬裕家藏本</span>
</h2></div>
<p class="em2">
	明懷悅編悅字用和嘉興人永樂中以納粟官通判是集所載皆一時友朋之作近體最多持擇亦未精審
</p>
<div class="section" id="title-49"><h2>
	興觀集一卷附山村遺詩雜著一卷<span class="jiazhu">浙江巡撫採進本</span>
</h2></div>
<p class="em2">
	明瞿暹編暹舊藏仇遠手書七言律詩三十八首有元末明初諸人題跋其邑人翰林修撰王希範常以興觀二字題卷端故暹名之曰興觀集宣德三年暹又乞其伯父長史佑書所爲七律五十首於卷後故魏驥序曰興觀集者錢塘瞿暹集其鄉人先達仇山村瞿存齋二先生所著七言近體八十八首世或專稱仇遠興觀集誤也後綴山村逸詩一卷凡詩五十四首雜著二首不知何人所附今山村遺稿已有新本而遠金淵集復從永樂大典中裒集成帙刋刻以行此不完之本不足爲重故僅存其目焉
</p>
<div class="section" id="title-50"><h2>
	柳黃同聲集三卷<span class="jiazhu">浙江鮑士恭家藏本</span>
</h2></div>
<p class="em2">
	明杜桓編桓字宗表徽州人是編刻於宣德已酉以柳貫黃溍皆其鄉人因採貫延祐庚申以國子監助敎分敎上都詩三十二首至治癸亥考試進士於上都時詩九首溍至順辛未以翰林應奉扈從上都詩十二首合爲一集其時溍集未刻故所載虞集諸人題跋較貫詩獨詳云
</p>
<div class="section" id="title-51"><h2>
	存存稿十卷續稿三卷<span class="jiazhu">兩江總督採進本</span>
</h2></div>
<p class="em2">
	存存稿明周泰編續稿周宷編皆其先世遺集也存存稿凡石初集五卷周震霆撰達止集三卷震霆子莊撰提舉集一卷莊長子靜撰蹄涔集一卷莊次子庸撰泰合編之爲十卷泰即庸之孫也其書成於正統丙寅至萬曆十九年其裔孫宷又益以周永錫愚直存稿一卷周正方佩韋存稿二卷名曰續編合訂成帙按震霆石初集有單行之本已別著錄其餘五集特子孫自珍其手澤爲一家之書耳實皆非震霆比也其曰存存稿者宷序稱或取緜緜之義或取存其所存是其命名其子孫已不得詳之矣
</p>
<div class="section" id="title-52"><h2>
	雙桂集六卷<span class="jiazhu">江蘇巡撫採進本</span>
</h2></div>
<p class="em2">
	明徐墺編墺無錫人是集錄其祖環父允之詩環字伯樞元兵部侍郞憲之子洪武間常以茂才薦擢上元縣主簿終臨桂縣丞所著有臨桂集允字邦孝所著有水南集墺合爲一集刋之統名曰雙桂朱彝尊明詩綜蒐羅至三千四百餘家而環父子之詩不載一字然其詩皆未成家疑彝尊刪之未必不見也
</p>
<div class="section" id="title-53"><h2>
	詩學權輿二十二卷<span class="jiazhu">兩淮馬裕家藏本</span>
</h2></div>
<p class="em2">
	明黃溥編案明有兩黃溥其一鄞縣人有簡籍遺聞已著錄此黃溥字澄濟自號石厓居士弋陽人正統戊戌進士官至廣東按察使是書兼收衆體各爲註釋定爲名格名義韻譜句法格調諸目復雜引諸說以証之然采摭雖廣考證多疎如卷首董少平歌不知鳴平爲韻古多此格乃悞以爲七言一句之歌甚至以楚辭與騷分爲二體可謂不知而作矣
</p>
<div class="section" id="title-54"><h2>
	二麓正議三卷<span class="jiazhu">浙江巡撫採進本</span>
</h2></div>
<p class="em2">
	明湯光烈及其子頀所著也光烈號西麓新建人官海豐縣敎諭頀號小麓嘗受業於張元禎元禎擕之入都欲薦於朝會元禎卒不果光烈於正統時嘗上禦戎勤王擇官養民開科取士四疏頀嘗作野史辨誣以糾李賢天順日錄之舛其郡人艾璞合刋之名二麓正議而以詩歌雜著及同時贈答之作各附載於後前有弘治戊午張元禎序蓋刋於頀未北上之日也光烈所作凡一卷以禦戎疏爲冠其第一條欲於沿路多掘陷穽架以二木中置長錐覆以草土待敵自入坑其一騎則十騎錯愕坑其十騎則百騎驚疑坑其百騎則萬騎猶豫自不敢長驅殆毫不曉事之腐儒頀所作凡二卷其辨李賢誣景帝而諛英宗是固不免至於以奪門之功比之湯武征誅又力爲石亨辨冤事事爲之回䕶以爲社稷純臣功高受戮乃韓信岳飛之匹則殊乖公論考張元禎之學出於吳與弼而頀之學出於元禎或因亨嘗薦與弼以門戶之故感而修報歟
</p>
<div class="section" id="title-55"><h2>
	齊山詩集七卷<span class="jiazhu">兩江總督採進本</span>
</h2></div>
<p class="em2">
	明釋祖浩與其徒道璼同編二人並齊山寺僧案齊山在池州貴池縣有十餘峯以其正相齊等故曰齊山或云唐刺史齊映有善政嘗好遊之因而得名宋李壁曰唐書載映爲江西觀察使不言其作池州池州郡牧題名有齊照當是以此得名也自唐杜牧齊山登高有詩後之遊者多繼作此集彚採成帙并雜著記序附焉書成於弘治甲寅
</p>
<div class="section" id="title-56"><h2>
	雍音四卷<span class="jiazhu">陝西巡撫採進本</span>
</h2></div>
<p class="em2">
	明胡纘宗撰纘宗有安慶府志已著錄是編專輯秦中之詩始於泰伯文武周公成王宣王諸逸篇下迄於元凡百五十人分體排纂以合於雅音者爲内編二卷未盡雅馴者爲外編二卷然李陵蘇武諸詩槩列之外編中其進退殊不甚可解也
</p>
<div class="section" id="title-57"><h2>
	石鐘山志八卷<span class="jiazhu">浙江范懋柱家天一閣藏本</span>
</h2></div>
<p class="em2">
	明王恕撰案是時有二王恕一爲三原人明史有傳一即此王恕字尚忠湖口人景泰甲戌進士官至廣東布政司參議湖口有上下石鐘山即蘇軾作記者恕以其爲邑名勝因輯古今題咏賦傳記跋等文都爲一編雖以志爲名實總集也
</p>
<div class="section" id="title-58"><h2>
	江南春詞一卷<span class="jiazhu">浙江巡撫採進本</span>
</h2></div>
<p class="em2">
	明沈周等追和元倪瓚作也時吳中有得瓚手稿者因共屬和成帙首有作者姓氏自周以下共五十人嘉靖十八年袁表序而刻之後有袁袠跋二人亦皆有和作又有張鳳翼湯科陳瀚三人之作卷首不載姓氏疑刻成後所續入也瓚原倡題三首而其後和者皆作二首祝允明跋云按其音調是兩章而題作三首豈誤書耶袁表則云細觀墨蹟本書二首後人以詞一闋謬增爲三也今考雲林詩集惟春風顚一首載入七言古體題作江南曲而無汀州夜雨一首則後一首是七言詩而前一首是詞耳然文徵明甫田集云追和倪元鎭江南春亦載入詩内則當時實皆以詩和之蓋唐人樂府被諸管絃者往往收入詩集自古而然固非周之創例矣
</p>
<div class="section" id="title-59"><h2>
	新安文粹十五卷<span class="jiazhu">兩淮馬裕家藏本</span>
</h2></div>
<p class="em2">
	明金德玹撰蘇大重訂正之其第十五卷則蘇大自載其詩文也德玹字仁本大字景元皆休寧人此書成於景泰天順間程敏政新安文獻志成於弘治初文獻志載此書之目於事畧此書補遺之内亦出敏政名則二書同時所作畧有先後耳中間所錄之文不及文獻志之博而頗有文獻志所不載者二書固互相表裏也
</p>
<div class="section" id="title-60"><h2>
	聯句錄五卷<span class="jiazhu">兩淮鹽政採進本</span>
</h2></div>
<p class="em2">
	明李東陽編東陽有東祀錄已著錄此其官翰林時與同年進士及同遊士大夫聯句之作東陽自爲序而丹徒知縣江夏王溥刋行之侍讀學士莆田吳希賢復輯題名一通冠於前凡六十有九人詩不盡工又焦芳李士實之流亦厠其間交遊未免稍濫然其時館閣儒臣過從唱和以文章交相切劘說者謂明之風會以成宏爲極盛即此亦可以想見也
</p>
<div class="section" id="title-61"><h2>
	雅音會編十二卷<span class="jiazhu">内府藏本</span>
</h2></div>
<p class="em2">
	明康麟編麟字文瑞廣東順德人天順中官福建按察司僉事是書以平聲三十韻爲綱以諸詩按韻分隸蓋因宋人十二先生詩宗之體稍變通之所列始音正音遺響亦沿楊士弘唐音之例無所發明
</p>
<div class="section" id="title-62"><h2>
	詠史集解七卷<span class="jiazhu">浙江巡撫採進本</span>
</h2></div>
<p class="em2">
	明程敏政編林喬松註敏政有宋遺民錄已著錄喬松晉江人始末未詳其註此書則官景寧縣知縣時也其書取古人詠史之作依代編次自三代迄宋末止七言絶句一體採輯頗備然亦有本非詠史而因類編入者又有改竄原題者體例頗爲冗雜喬松之注亦多就事鋪敘依文訓義不足以資考證也
</p>
<div class="section" id="title-63"><h2>
	唐氏三先生集二十八卷附錄三卷<span class="jiazhu">安徽巡撫採進本</span>
</h2></div>
<p class="em2">
	明程敏政編凡唐元筠軒集詩八卷文五卷唐桂芳白雲集詩五卷文二卷唐文鳳梧岡集詩四卷文四卷前列諸集原序後附以傳記銘誌之文稿成而燬於火正德戊寅唐氏裔孫澤濂得其副於程師魯因重爲補輯徽州知府張文林刋之今三集已別著錄存其總目於此以不没搜輯之功焉
</p>
<div class="section" id="title-64"><h2>
	明珠玉八卷<span class="jiazhu">浙江范懋柱家天一閣藏本</span>
</h2></div>
<p class="em2">
	明王諤編諤字秉忠江陰人是編成於成化甲午選明一代之詩自劉基以下凡數百家而所錄祇七言律詩一體蓋用唐詩鼓吹例也然猥雜殊甚不及元好問書多矣
</p>
<div class="section" id="title-65"><h2>
	海釣遺風集四卷<span class="jiazhu">兩淮馬裕家藏本</span>
</h2></div>
<p class="em2">
	明蕭鳴鳳編鳴鳳字子雝浙江山陰人正德九年進士官至廣東提學副使事迹具明史本傳鳴鳳父顯字文明號海釣永樂甲申進士官至給事中其卒也李東陽等各爲詩以哀之題曰海釣遺風鳴鳳因取顯遺詩及東陽等所作序傳併爲此集而仍其舊名體例糅雜編次殊爲無法
</p>
<div class="section" id="title-66"><h2>
	春秋詞命三卷<span class="jiazhu">江蘇巡撫採進本</span>
</h2></div>
<p class="em2">
	舊本題明王鏊撰王徹註鏊有史餘已著錄徹自署松江人始末未詳是書雜采左氏所載應對之詞釋以通俗之語似非鏊之所作疑爲書肆所託名然序文乃載鏊集中朱彝尊經義考亦著錄則事之不可解者也所錄雖源出春秋而於經義無關於傳義亦不相涉今以其輯錄舊文爲童蒙誦讀之用姑附之總集類中
</p> 



</div></body></html>