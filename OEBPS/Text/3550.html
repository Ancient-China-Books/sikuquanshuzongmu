<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百三十五·子部四十五（類書類一）</title></head><body><div id="text">

<p>
<strong>欽定四庫全書總目卷一百三十五</strong>
</p>
<div class="section" id="title-0"><h1>
	子部四十五
</h1><hr/></div>
<div class="section" id="title-1"><h2>
	類書類一
</h2></div>
<p class="em2">
	類事之書兼收四部而非經非史非子非集四部之内乃無類可歸皇覽始於魏文晉荀勗中經部分隸何門今蕪所考隋志載入子部當有所受之厯代相承莫之或易明胡應麟作筆叢始議改入集部然無所取義徒事紛更則不如仍舊貫矣此體一興而操觚者易於檢尋注書者利於剽竊輾轉稗販實學頗荒然古籍散亡十不存一遺文舊事往往託以得存藝文類聚初學記太平御覽諸編殘璣斷璧至捃拾不窮要不可謂之無補也其專考一事如同姓名錄之類者别無可附舊皆入之類書今亦仍其例
</p>
<div class="section" id="title-2"><h2>
	古今同姓名錄二卷<span class="jiazhu">永樂大典本</span>
</h2></div>
<p class="em2">
	梁孝元皇帝撰是書見於梁書本紀及隋書經籍志者皆作一卷唐陸善經續而廣之故讀書志書錄解題皆作三卷其本皆不傳此本爲永樂大典所載又元人葉森所増補者也雖輾轉附益已非其舊然幸其體例分明不相淆雜凡善經及森所綴入者皆一一標注尚可考見元帝之原本則類事之書莫古於是編矣史記淮陰侯列傳贊稱兩韓信此辨同姓名之始然劉知幾史通猶譏司馬遷全然不别班固曾無更張至遷不知有兩子我故以宰子爲預田恒之亂不知有兩公孫龍故以堅白同異之論傅合於孔門之弟子其人相混其事俱淆更至於語皆失實則辨析異同殊别時代亦未常非讀史之要務非但綴瑣聞供談資也明萬曆中余寅别撰同姓名錄十二卷周應賔又補一卷國朝王廷燦又補八卷所錄比此本加詳然發凡起例終以此本爲椎輪之始焉
</p>
<div class="section" id="title-3"><h2>
	編珠二卷補遺二卷續編珠二卷<span class="jiazhu">内府藏本</span>
</h2></div>
<p class="em2">
	編珠二卷舊本題隋杜公瞻撰補遺二卷續編珠二卷則國朝康熙戊寅詹事府詹事錢塘高士奇所輯也案編珠隋志不載唐志但有杜公瞻荆楚嵗時記一卷而無此書宋志始著於錄然世無傳本始出於士奇家其序稱於内庫廢紙中得之原目凡四卷佚其半遍覔不可得輒因原目補爲四卷又廣其類之未具者爲二卷首載大業七年公瞻自序稱奉勅撰進其結銜題著作佐郎兼散騎侍郎又有徐乾學序稱杜公瞻無所表著談藪載隋京兆杜公瞻嘗邀楊玠過宅酒酣嘲謔者即此公瞻無疑今觀其書隷事爲對畧如徐堅初學記之體但前無序事後無詩文原目分天地山川居處儀衞音樂器玩珍寳繒綵酒膳黍稷菜蔬果實車馬舟楫所存者音樂以上五門而已顧煬帝諱廣故廣川改長河廣雅改博雅而此書桂林水條下引廣州山川記治雞水條下引廣州記柏心桂條下引伏滔北征記稱廣陵縣城南門三條路條下引班固西都賦披三條之廣路隋高祖之父諱忠故隋書忠節改誠節而此書斬馬劍條下引漢書王莽斬董忠事此猶可曰臨文不諱未必盡拘又菖蒲海一條本與茱萸江爲對菖字從草無疑矣而條下所注乃引漢書西域傳于闐河與葱嶺合東流注菖蒲海今檢漢書乃蒲昌非菖蒲也唐以前書不應荒謬至此此尚可曰一時失記至於音樂門南城鼓一條引樂府解題曰鼓吹曲有巫山高戰城南則非惟文理未安且樂府解題一書古不著錄始見於崇文總目云不知撰人名氏列於吳兢樂府古題要解之後郭茂倩樂府詩集漢鐃歌上之囘篇引之直題曰吳兢雖未必確然其書晚出必非六朝舊籍無疑也公瞻安得而見之或明人所依托士奇偶未審歟楊士奇文淵閣書目張萱内閣書目俱不著錄永樂大典於前代類書如四六叢珠截江網之類無不具採亦不登其一字知其出明中葉以後矣以其採擷詞華頗爲鮮艶士奇所續亦皆取唐以前事較他類書爲近古故疑以傳疑姑存以備叅考焉
</p>
<div class="section" id="title-4"><h2>
	藝文類聚一百卷<span class="jiazhu">内府藏本</span>
</h2></div>
<p class="em2">
	唐歐陽詢撰詢字信本潭州臨湘人仕隋爲太常博士入唐官至太子率更令宏文閣學士事迹具唐書本傳是書據其自序蓋亦奉詔所作唐書藝文志注令狐德棻袁朗趙宏智同修唐書詢本傳又稱武德七年詔與裴矩陳叔達同修殆以詢董其成故相傳但署詢名歟葉大慶考古質疑論其正月十五日有蘇味道夜遊詩洛水門有李嶠游洛詩寒食門有沈佺期宋之問詩四子皆後人歐陽安得預編之則傳寫又有所竄亂非盡詢等之舊也序稱流别文選專取其文皇覽徧畧直書其事文義旣殊尋檢難一是書比類相從事居於前文列於後俾覽者易爲功作者資其用於諸類書中體例最善凡爲類四十有八其中門目頗有繁簡失宜分合未當如山水部五岳存三四瀆缺一帝王部三國不錄蜀漢北朝惟載高齊儲宫部公主附太子而諸王别入職官雜文部附紙筆硯而武部外又别出刀匕首等爲軍器一門道路宜入地部壇宜入禮部而列之居處鍼宜入器物錢宜入寳玉而列之産業案几杖扇麈尾如意之類宜入器物而列之服飾疾病宜入人部而列之方術夢魂魄亦宜入人部而列之靈異以及茱萸黃連入木部芙蓉菱藤入草部鴻之外又别出雁蚌之外又别出蛤鶴之外又别出黄鶴馬之外别出騊駼如斯之類皆不免業脞少緖唐覲延州筆記嘗摘其所載徐陵玉臺新詠序謂以誄德爲累德傳訛自此書始考劉熙釋名誄者累也累其德行而述之也則詢書不誤誤乃在覲至王楙野客叢書摘其以漢書長陵一抔土事誤抔爲杯收入杯門又摘其蒲柳門中收趙高束蒲爲脯事云出史記史記無此文彭叔夏文苑英華辨證亦摘其引梁君射白雁事云出莊子莊子無其語則皆中其失然隋以前遺文秘籍迄今十九不存得此一書尚畧資考證宋周必大校文苑英華多引是集而近代馮惟訥詩紀梅鼎祚文紀張溥百三家集從此採岀者尤多亦所謂殘膏賸馥沾漑百代者矣
</p>
<div class="section" id="title-5"><h2>
	北堂書鈔一百六十卷<span class="jiazhu">内府藏本</span>
</h2></div>
<p class="em2">
	唐虞世南撰世南字伯施餘姚人官至銀靑光祿大夫宏文館學士諡文懿事蹟具唐書本傳北堂者秘書省之後堂此書蓋世南在隋爲秘書郎時所作劉禹錫嘉話錄曰虞公之爲秘書於省後堂集羣書中事可爲文用者號爲北堂書鈔今北堂猶存而書鈔盛行於世云云是其事也分八十卷八百一類唐志作一百七十三卷晁公武讀書志因之中興書目作一百六十卷宋史藝文志因之今本卷帙與中興書目同其地部至泥沙石而畢度非完帙豈原書在宋已有亡佚耶王應麟玉海云二館舊闕書鈔惟趙安仁家有本眞宗命内侍取之手詔褒美蓋已甚珍其書矣此本爲明萬曆間常熟陳禹謨所校刻錢曾讀書敏求記云世行北堂書鈔攙亂増改無從訂正向聞嘉禾收藏家有原書尋訪十餘年而始得繙閱之令人心目朗然朱彝尊曝書亭集亦稱曾見大唐類要百六十卷反覆觀之即虞氏北堂書鈔今世所行者出陳禹謨刪補至以貞觀後事及五代十五國之書雜入其中盡失其舊類要大畧出於原書世未易得云云蓋明人好増刪古書逞臆私改其庸妄無識誠有如錢朱二氏所譏然今嘉禾舊本及大唐類要均已不可得見獨禹謨此本獨存其増加各條幸皆注明補字猶有踪跡可尋存什一於千百亦未始非唐人舊籍所藉以留貽者也惟其所改所刪遂竟不可考是則刊刻之功不贖其竄亂之過矣
</p>
<div class="section" id="title-6"><h2>
	龍筋鳳髓判四卷<span class="jiazhu">浙江鄭大節家藏本</span>
</h2></div>
<p class="em2">
	唐張鷟撰鷟字文成自號浮休子深州陸梁人甘露初登進士第授襄陽尉累官四門員外郎終於龔州長史事迹具莫休符桂林風土記唐書附其孫張薦傳中稱其兒時夢紫文大鳥止其庭大父曰吾聞紫文鸑鷟也若壯當以文章瑞朝廷乎遂命以名員半千稱其文詞猶青錢萬選萬中時號青錢學士日本新羅使至必出金帛購其文然所著作不槩見存於今者惟朝野僉載及此書僉載已竄亂失眞惟此書尚爲原帙其文臚比官曹條分件繋組織頗工蓋唐制以身言書判詮詩選人今見於文苑英華者頗多大抵不著名氏惟白居易編入文集與鷟此編之自爲一書者最傳於世居易判主流利此則縟麗各一時之文體耳洪邁容齋隨筆嘗譏其堆垜故事不切於蔽罪議法然鷟作是編取傋程試之用則本爲隸事而作不爲定律而作自以徴引賅洽爲主言各有當固不得指爲鷟病也原本附有注文爲明劉允鵬所輯採撮頗詳而稍傷冗漫以别無他注姑仍其舊錄之允鵬本名繼先字敬虛武定人嘉靖辛卯舉人嘗著有續事類賦今未見傳本惟此注附鷟之書尚存於世云
</p>
<div class="section" id="title-7"><h2>
	初學記三十卷<span class="jiazhu">内府刋本</span>
</h2></div>
<p class="em2">
	唐徐堅等奉勅撰案唐書藝文志載元宗事類一百三十卷又初學記三十卷注曰張說類集要事以教諸王徐堅韋述余欽施敬本張烜李銳孫季良等分撰似乎二書皆說總其事而堅等分修晁公武讀書志則曰初學記三十卷唐徐堅等撰初張說類集事要以教諸王開元中詔堅與章述等分門撰次又似乎事類爲說撰而堅等又奉語擇其精粹編爲此書考南部新書載開元十三年五月集賢學士徐堅等纂經史文章之要以類相從上制曰初學記則晁氏所言當得其實唐志所注敘述未明偶合兩書爲一耳其書分二十三部三百一十三子目大致與諸類書相同惟地部五岳之外載終南山四瀆之外載洛水渭水涇水又驪山湯泉昆明池别出兩條則唐代兩都之故也其例前爲叙事次爲事對末爲詩文其敘事雖雜取羣書而次第若相連屬與他類書獨殊其詩文兼錄初唐於諸臣附前代後於太宗御製則升冠前代之首較玉臺新詠以梁武帝詩雜置諸臣之中者亦特有體例其所採摭皆隋以前古書而去取謹嚴多可應用在唐人類書中博不及藝文類聚而精則勝之若北堂書鈔及六帖則出此書下遠矣春明退朝錄及温公詩話並稱中山劉干儀愛其書曰非止初學可爲終身記李匡乂資暇集則曰初學記月門以吳牛對魏鵲魏鵲者引曹公歌行月明星稀烏鵲南飛爲據斯甚疎闊漢武秋風詞云草木黃落兮雁南歸今月門旣云魏鵲則風事亦可用漢雁矣若是采掇文字何所不可東海徐公碩儒也何乖之甚云云其說頗是後李商隱詩因鮑照代白頭吟有淸如玉壺氷句遂以鮑壺對玉佩實沿堅之失然不以一眚掩其全書也
</p>
<div class="section" id="title-8"><h2>
	元和姓纂十八卷<span class="jiazhu">永樂大典本</span>
</h2></div>
<p class="em2">
	唐林寳撰寳濟南人官朝議郎太常博士序稱元和壬辰嵗蓋憲宗七年也寳唐書無傳其名見於藝文志諸家書目所載並同惟唐會要稱王涯撰蓋以涯曾作序而訛鄭樵通志又稱李林寳撰則因李吉甫命寳作是書當日二名連書傳寫脫去吉甫字遂併爲一人觀樵姓氏畧中譏寳作姓纂而不知林姓所自出則藝文畧中本作林寳可知也焦竑國史經籍志亦因之作李林寳誤之甚矣其論得姓受氏之初多原本於世本風俗通其他如世本族姓記三輔決錄以及百家譜英賢傳姓源韻譜姓苑諸書不傳於今者賴其徴引亦皆班班可見鄭樵作氏族畧全祖其文蓋亦服其該博也但寳以二十旬而成書援引間有訛謬且當矜尚門第之時各據其譜牒所陳附會攀援均所不免觀白居易集自敘家世以白乙丙爲祖而云岀自白公勝顚倒時代悖謬顯然其他可知洪邁容齋隨筆稱元和姓纂誕妄最多蓋有由也然於唐人世系則詳且核矣書至宋已頗散佚故黃伯思東觀餘論稱得富弼家本已闕數卷陳振孫書錄解題亦稱絶無善本僅存七八此本在永樂大典中皆割裂其文分載於太祖御製千家姓下又非其舊第幸原序猶存可以考見其體例今仍依唐韻以四聲二百六部次其後先又以宋鄧名世古今姓氏辨證所引各條補其闕佚仍釐爲一十八卷其字句之訛謬則叅校諸書詳加訂正各附案語於下方至原序稱皇族之外各以四聲類集則李姓必居首卷今獨無一字之存殆修永樂大典時已佚其第一冊歟然殘編斷簡究爲文獻之所徴也
</p>
<div class="section" id="title-9"><h2>
	白孔六帖一百卷<span class="jiazhu">内府藏本</span>
</h2></div>
<p class="em2">
	案文獻通考載六帖三十卷唐白居易撰後六帖三十卷宋知撫州孔傳撰合兩書計之總爲六十卷此本編兩書爲一書不知何人之所合又作一百卷亦不知何人之所分考胡仔苕溪漁隱叢話稱六帖新書出於東魯兵燹之餘南北隔絶其本不傳於江左使學者弗獲増益聞見則南渡之初尚無傳本王應麟玉海始稱孔傳亦有六帖今合爲一書則併於南宋之末矣黃朝英靖康緗素雜記載白氏六帖有元祐五年博平王安世序此本佚之卷首所冠韓駒序則專爲孔傳續書作者也楊億談苑曰白居易作六帖以陶家缾數十各題門目作七層架列齋中命諸生采集其事類投缾中倒取抄錄成書故所記時代多無次序唐志稱其書爲白氏經史事類六帖蓋其別名程大昌演繁露稱唐開元中舉行科試之法帖經者以所習經掩其兩端中間惟開一行裁紙爲帖凡帖三字視時増損可否不一或得四得五得六者爲通六帖之名所由起取中帖多者名其書也然此書雜採成語故實備詞藻之用與進士帖經絶不相涉莫詳其取義之所在大昌所說殆亦以意附會歟其體例與北堂書鈔同而割裂餖飣又出其下資暇集摘其誤引朱博烏集事南部新書摘其誤引陶潛五柳事東臯雜錄摘其誤引鳥鳴嚶嚶事學林就正摘其誤引毛寳放龜事然所徴引究皆唐以前書墜簡遺文往往而在要未爲無裨考證也容齋隨筆又稱俗傳淺妄書如雲仙散錄之類皆絶可笑孔傳續六帖悉載其中事自穢其書然復齋漫錄<span class="jiazhu">案復齋漫錄今已佚此條見胡仔苕溪漁隱叢話所引</span>稱東魯孔傳字聖傳先聖之裔而中丞道輔之孫也爲人博學多聞取唐以來至於吾宋詩頌銘贊奇編奥錄窮力討論纎芥不遺撮其樞要區分彚聚有益於世者續唐白居易六帖謂之六帖新書韓子蒼爲篇引以爲孔侯之書如富家之儲材榱棟枅棋雲委山積匠者得之應手不窮其用豈小云云則宋人亦頗重其書矣玉海引中興書目稱居易採經傳百家之語摘其英華以類分門悉注所出卷帙名氏於其下晁公武讀書志則稱居易原本不載所出書曾祖父秘閣公爲之注行於世其說不同然公武述其家事當必不誤且玉海又引中興書目稱白居易以天地事分門類爲聲偶而不載所出其說亦自相矛盾蓋當代所行原有已註出處之本又有未註出處之本應麟各隨所見書之耳此本註頗簡畧亦不題註者姓名其即晁氏所註與否不可復考今亦仍原本錄之不更増題名氏焉居易始末具唐書本傳傳有東家雜記已著錄
</p>
<div class="section" id="title-10"><h2>
	小名錄二卷<span class="jiazhu">兩江總督採進本</span>
</h2></div>
<p class="em2">
	唐陸龜蒙撰龜蒙有耒耜經已著錄是書所載皆古人小名始於秦終於南北朝趙希弁郡齋讀書後志作三卷此本僅二卷希弁稱其神仙玉女之名婦人臧獲之字亦無棄焉此本亦但有婦人臧獲之字而無神仙玉女之名又稱其自秦至隋而此本無隋人殆非完書矣所記頗爲叢脞如秦二世名胡亥漢光武帝名秀之類皆非小名王戎稱阿戎王僧謙稱阿謙不過如呂蒙之稱阿蒙崔鴻之稱阿鴻王平子之稱阿平亦不過如米元章之稱阿章皆即其名字以示親暱均不當在小名之列至於匡衡小名爲鼎出自西京襍記顔師古注漢書已深駁之龜蒙仍祖其說殊爲不考又此書本旨爲記小名因小名而引及事實已爲支蔓如謝朗王恭王修之類至於叠出不已於體例亦頗有乖王楙野客叢書稱唐藝文志崇文總目皆有陸龜蒙小名錄五卷恨不得見之楙博極羣書而其言如此或原本散佚後人以意補綴托之龜蒙歟然唐人著述傳世日稀龜蒙此編雖未能信其必眞亦無以斷其必僞相承已久備古書之一種可矣
</p>
<div class="section" id="title-11"><h2>
	蒙求集注二卷<span class="jiazhu">江蘇蔣曾瑩家藏本</span>
</h2></div>
<p class="em2">
	晉李瀚撰瀚始末未詳考李匡父資暇集稱宗人瀚作蒙求則亦李勉之族又五代史桑維翰傳稱初李瀚爲翰林學士好飮而多酒過晉高祖以爲浮薄當即其人也其注不著撰人名氏案陳振孫書錄解題曰補注蒙求八卷徐子光撰以李瀚蒙求句爲之注本句之外兼及他人事所言與此書相合惟八卷之數與此本二卷不同然此本卷帙頗重蓋後人以八卷合併也其書以蒙求原文冠於卷首後以每二句爲一節各爲之注注雖稍嫌冗漫而頗爲精核如吕望非熊句以六韜原文無非熊字則引崔駰達旨注始用非熊以明之周嵩狼抗句以晉書嵩傳作抗直則引世說新語本作狼抗以明之賈誼忌鵩句以鵩賦無忌字則引孔臧鴞賦賈生有識之士忌前鵩焉以明之燕昭築臺句以史記乃築宫非築臺則引孔融與曹操書鮑昭樂府皆稱築臺以明之胡昭投簮句以本傳無投簮字則引摰虞所作昭贊以明之如斯之類皆爲不苟凡其事未詳而舊注所說莫知何據者如趙孟疵句子建八斗蘇章負笈申屠斷鞅龍逢板出何謙焚詞之類皆疑以傳疑亦不失詳愼其中偶爾失檢者朱翌猗覺寮雜記嘗摘其毛寳韓夀二事今考紀瞻出妓句事見世說新語舊注所引不誤而云今本不載江革忠孝句事見南史乃以爲後漢之江革改忠孝爲巨孝顔叔秉燭句云事出毛公詩傳今詩傳實無此文皆不免小舛又如劉惔傾釀句乃誤讀世說以傾家之傾爲傾酒之傾亦失於糾正然大致淹通實初學之津筏也
</p>
<div class="section" id="title-12"><h2>
	事類賦三十卷<span class="jiazhu">内府藏本</span>
</h2></div>
<p class="em2">
	宋吳淑撰併自注淑字正儀丹陽人仕南唐爲内史歸宋薦試學士院授大理評事後官至起居舍人職方員外郎事蹟具宋史文苑傳是編乃所作類事之書卷首結銜稱博士蓋其進書時官也前有淑進書狀稱先進所著一字題詞百首退惟蕪累方積兢憂遽奉訓詞俾加注釋又稱前所進二十卷加以注解卷帙差大今廣爲三十卷目之曰事類賦云云是淑初進此賦二十卷尚無書名及奉勅自注乃増益卷數定著今稱也凡天部三卷嵗時部二卷地部三卷寳貨部二卷樂部一卷服用部三卷什物部二卷飮食部一卷禽部二卷獸部四卷草木部果部鱗介部各二卷蟲部一卷分子目一百與進狀數合類書始於皇覽六朝以前舊笈據隋書經籍志所載有朱澹遠語對十卷又有對要三卷羣書事對三卷是爲偶句隸事之始然今盡不傳不能知其體例高士奇所刻編珠稱隋杜公瞻撰者僞書也今所見者唐以來諸本駢青妃白排比對偶者自徐堅初學記始鎔鑄故實諧以聲律者自李嶠單題詩始其聯而爲賦者則自淑始嶠詩一卷今尚存然已佚其注如桂詩中俠客條爲馬仙人葉作舟之類古書散亡今皆不知爲何語故世不行用淑本徐鉉之婿學有淵源又預修太平御覽文苑英華兩大書見聞尤博故賦旣工雅又注與賦出自一手事無舛誤故傳誦至今觀其進書狀稱凡䜟緯之書及謝承後漢書張璠漢記續漢書帝系譜徐整長厯元中記物理論皆今所遺逸而著述之家相承爲用不忍棄去亦復存之云云則自此逸書數種外皆採自本書非輾轉撏撦者比其精審益爲可貴不得以習見忽之矣
</p>
<div class="section" id="title-13"><h2>
	太平御覽一千卷<span class="jiazhu">侍講張燾家藏本</span>
</h2></div>
<p class="em2">
	宋李昉等奉勅撰以太平興國二年受詔至八年書成初名太平編類後改爲太平御覽宋敏求春明退朝錄謂書成之後太宗日覽三卷一嵗而讀周故賜是名也凡分五十五門徵引至爲浩博故洪邁容齋隨筆稱太平興國中編次御覽引用書一千六百九十種其綱目並載於首卷<span class="jiazhu">案此則今本前列書目乃宋時官本之舊</span>而雜書古詩賦又不能具錄以今考之不傳者十之七八胡應麟經籍會通則以爲是編所引大抵採自類書非其書宋初尚存力駁邁說之誤所言良是然考陳振孫書錄解題曰或言國初古書多未亡以御覽所引用書名故也其實不然特因諸家類書之舊耳以三朝國史考之館閣及禁中書總三萬六千餘卷而御覽所引書多不著錄蓋可見矣是邁所云云振孫先已駁之矣應麟特勦襲其說耳應麟又曰御覽向行抄本十年來始有刻而譌謬特甚非老師宿儒即一篇半簡莫能句讀至姓名顚舛世代魯魚初學之士讀之或取爲詩文用誤人不尠案此本前有萬曆元年黃正色敘曰太平興國迄今幾六百載宋世刻本俱已湮滅近世雲間朱氏僅存者亦殘缺過半海内鈔本雖多輾轉傳寫訛舛益甚吾錫士大夫有好文者因閩省梓人用活字校刻始事於隆慶二年至五年纔印其十之一二閩人散去於是浙人倪炳伯文謀於郡邑二三大夫協力鳩工鋟諸梨棗孫國子虞允一元力任校讐忽於隆慶六年捐館弗克終事今復苦於舛訛薛憲副應登有校得善本藏諸家塾其仲子名逄者俾倪氏繕寫付梓云云所言刋本訛謬乏故大槩與應麟合然此書行世實有二本一爲治字印本其板心稱共印五百部則正色所云印十之一二散去者其說不確一即倪氏此本二本同出一藁脫誤相類而校手各别字句亦小有異同今以二本叅校併證以他書正其所可知而仍其所不可知古書義奥文句與後世多殊闕疑猶愈於妄改也宋初去古未遠即所採類書亦皆具有淵源與後來餖飣者迥别故雖蠧蝕斷爛之餘尚可據爲出典世所傳宋以前書可考見古籍佚文者僅六七種曰裴松之三國志注曰酈道元水經注曰劉孝標世說新語注曰李善文選注曰歐陽詢藝文類聚曰徐堅初學記其一即此書也殘碑斷碣剝蝕不完歐陽趙洪諸家尚藉之以訂史傳况四庫菁華滙此巨帙獵岀漁海採摭靡窮又烏可以難讀廢哉
</p>
<div class="section" id="title-14"><h2>
	冊府元龜一千卷<span class="jiazhu">内府藏本</span>
</h2></div>
<p class="em2">
	宋王欽若楊億等奉勅撰眞宗景德二年詔編修厯代君臣事迹以欽若提總同修者十五人至祥符六年書成賜名製序周必大文苑英華跋王明淸揮麈錄並稱太宗太平興國中修者誤也其書分三十一部部有總序又子目一千一百四門門有小序皆撰自李維等六人而竄定於楊億又命孫奭爲之音釋其間義例多出眞宗親定惟取六經子史不錄小說於悖逆非禮之事亦多所刋削裁斷極爲精審考洪邁容齋隨筆乃謂其時編修官上言凡臣僚自述及子孫追敘家世如鄴侯傳之類並不採取遺棄旣多故亦不能賅備袁氏楓窻小牘亦謂開卷皆常目所見無罕覯異聞不爲藝林所重夫典籍至繁勢不能遍爲掇拾去誣存實未可槩以爲掛漏况纂輯諸臣皆一時淹貫之士雖卷帙繁富難免牴牾而考訂明晰亦多可爲覽古之助張耒明道雜志稱楊億修冊府元龜數卷成輒奏之毎進本到眞宗即降付陳彭年彭年博洽不可欺毫髮故謬誤處皆簽貼有小差誤必見至有數十簽億心頗自愧乃盛薦彭年文字請與同修其言不可盡信然亦足見當時校核討論務臻詳愼故能甄綜貫串使數千年事無不條理秩然也據玉海所載此書凡目錄十卷音義十卷今有目錄而無音義蓋傳寫者久佚之矣
</p>
<div class="section" id="title-15"><h2>
	事物紀原十卷<span class="jiazhu">編修嚴福家藏本</span>
</h2></div>
<p class="em2">
	明正統間南昌簡敬所刋前有敬序云作者佚其姓名考趙希弁讀書附志云事物紀原十卷高承撰承開封人自博奕嬉戲之微蟲魚飛走之類無不考其所自來雙溪項彬爲之序陳振孫書錄解題亦云中興書目作十卷高承撰元豐中人凡二百十七事今此書多十卷且多數百事當是後人廣之耳云云則此書實出高承敬序蓋未詳考惟檢此本所載凡一千七百六十五事較振孫所見更數倍之而仍作十卷又無項彬原序與陳趙兩家之言俱不合蓋後來又有所增併非復宋本之舊耳書凡分五十五部名目頗爲冗碎其所考論事始亦間有未磪如引秦本紀謂名縣始自秦孝公而不知左傳宣公十一年楚子縣陳杜注已明言滅陳以爲縣又謂諸葛亮始造木牛即今小車之有前轅者流馬即今獨推者是民間謂之江州車子不知三國志注引亮文集載所作木牛流馬之法甚詳與今之獨輪車制度絶不相類又如祓禊一條不引晉書束晳傳所云周公洛邑秦昭王河曲之事亦失之眉睫之前然其他類多排比詳贍足資核證在宋代類書中固猶有體要矣
</p>
<div class="section" id="title-16"><h2>
	實賔錄十四卷<span class="jiazhu">永樂大典本</span>
</h2></div>
<p class="em2">
	宋馬永易撰永易字明叟揚州人徽宗時嘗官池州石埭尉其事迹無可考見惟文獻通考宋史藝文志載所著有唐職林元和朋黨錄壽春雜志諸書蓋亦博洽之士也是書見於晁公武讀書志者稱異號錄二十卷而陳振孫書錄解題作實賔錄謂永易所撰蜀人勾龍材校正文彪増廣凡本書三十卷後集三十卷宋史藝文志又分實賔錄異號錄各三十卷皆題永易所撰諸家紀載頗舛錯不合今以其說互相叅證疑陳氏所稱本書乃永易原撰本名異號錄陳氏所稱後集即文彪所續始取名爲實賔之義併本書亦改題今名宋志蓋誤分爲兩書而晁公武所見則爲未經増廣之本故尚題爲異號錄也自元以來其書久佚陶宗儀收入說郛者僅寥寥數條近浙江所進范氏天一閣藏本亦即從說郛鈔出一字不殊今從永樂大典蒐輯共得六百餘條皆說郛之所未載惟原帙旣湮其體例已無可考即永易原本與文彪所増亦錯雜不可復辨謹裒輯編綴芟除重複訂正舛訛各以類相從釐爲一十四卷仍從書錄解題統標曰實賔錄以存宋時傳本之舊其書皆取古人殊名别號以廣見聞領異標新頗資採掇至於搜羅旣廣偶涉舛訛如沈傳師之推爲顔子乃比擬之空言劉長卿之五言長城乃品題之泛論皆非標目不應闌入其間又如吉茂言侍中執虎子語本詼諧白居易賦新豐折臂翁詞由徵實凡此之類尤與稱謂無關一槩濫收殊失别擇是則嗜異貪多爲千古著書之通病不獨永易爲然固不以累其全書矣
</p>
<div class="section" id="title-17"><h2>
	書敘指南二十卷<span class="jiazhu">兩淮鹽政採進本</span>
</h2></div>
<p class="em2">
	宋任廣撰廣字德儉浚儀人今本文獻通考作任廣浚蓋傳刻訛脫以人地名誤連爲一也尤袤遂初堂書目載有此書然袤書目無注文無由考其始末惟據陳振孫書錄解題知爲崇寧中人耳其書初刋於靖康中板旋被燬有俞氏者擕舊本南渡其後輾轉傳寫多非完帙至國朝康熙初金劵得韓氏所藏本繕錄未竟而劵殁反併原本第十卷佚之雍正三年金滙得不全宋本適尚存第十卷乃重爲抄補刋刻而此書復完蓋若隱若顯幾五六百年其不亡者幸也其書皆採錄經傳成語以備尺牘之用故以書敘爲名明浦南金嘗取是書與爾雅左腴漢雋合爲一編改題曰修辭指南瞀亂糅雜殊不足取此本猶金氏原刻尚不失其舊其間徴引旣繁複冗蓋所不免然毎句標注出處猶從原書採掇而來終較南宋書肆俗本爲有根據固未可與啟劄靑錢之類一例視之矣
</p>
<div class="section" id="title-18"><h2>
	海錄碎事二十二卷<span class="jiazhu">内府藏本</span>
</h2></div>
<p class="em2">
	宋葉廷珪撰廷珪字嗣忠崇安人政和五年進士出知德興縣紹興中爲太常寺丞與秦檜忤以左朝謂大夫出知泉州軍州事王之望漢濵集有所作廷珪除官制頗稱其學問之富蓋當時亦以博洽著也是編乃其類事之書閩書稱廷珪性善讀書每聞士大夫家有異書無不借讀讀即無不終卷常恨無資不能盡寫因作數十大冊擇其可用者手鈔之名曰海錄旣知泉州公餘無事因取類之爲門七十五爲卷二十有二事多新奇未經前人引用即指此本然廷珪自序稱百七十五門與閩書所言已不合檢其書實爲部十六爲門五百八十四與自序亦不合又宋史藝文志載此書作二十三卷文獻通考又作三十三卷卷數亦有異同或後人有所竄改非其舊本歟其書每條僅標三數字其注亦不過三數語蓋義存約取故以碎事爲名其中如分守令縣令爲兩門而太守事實乃入留守門又如韓偓稱玉山樵人賀知章稱四明狂客張志和稱元眞子之類皆其自號而載入私諡門趙至與嵇茂齊書所云鷄鳴戒旦飄爾晨征日薄西山馬首靡㧌者乃自敘行役之詞而入於軍旅門於分隸多爲未協蓋隨筆記錄不免編次偶疎然其簡而有要終較他本爲善也
</p>
<div class="section" id="title-19"><h2>
	古今姓氏書辨證四十卷<span class="jiazhu">永樂大典本</span>
</h2></div>
<p class="em2">
	宋鄧名世撰而其子椿裒次之名世字元亞臨川人祖孝甫見宋史隱逸傳即原序所稱文昌先生者是也椿有畫繼已著錄李心傳繫年要錄稱紹興三年十月詔撫州進士鄧名世赴行在以御史劉大中薦也四年三月乙亥上此書時吏部尚書胡松年以其貫穿羣書用心刻苦遂引對命爲右迪功郎王應麟玉海所載亦同惟言名世初以草澤得名上書後始詔賜出身充史館校勘朱子語類又謂其以趙汝愚薦以白衣起爲著作郎後忤秦檜勒停均與心傳所記不同則未詳孰是耳文獻通考宋藝文志俱作四十卷惟宋會要作十四卷中興書目作十二卷殆傳寫之訛其書長於辨論大抵以左傳國語爲主自風俗通以下各采其是者從之而於元和姓纂抉摘獨詳又以熙寧姓纂宋百官公卿家譜二書互爲叅校亦往往足補史傳之闕蓋始於政宣而成於紹興之中年父子相繼以就是編故較他姓氏書特爲精核朱子語類謂名世學甚博姓氏一部考證甚詳不虛也後椿作畫繼亦號賅洽殆承其討論之餘緒乎宋時紹興有刋本今已散佚永樂大典散附千家姓下已非舊第惟考王應麟所引原序稱始於國姓餘分四聲則其體例與元和姓纂相同今亦以韻隸姓重爲編輯仍釐爲四十卷目錄二卷其複姓則以首字爲主附見於各韻之後間有徴引訛謬者併附著案語各爲糾正焉
</p>
<div class="section" id="title-20"><h2>
	帝王經世圖譜十六卷<span class="jiazhu">永樂大典本</span>
</h2></div>
<p class="em2">
	宋唐仲友撰仲友字與政金華人紹興中登進士第復中宏詞科後守台州與朱子相忤爲朱子所論罷故宋史不爲立傳惟王象之輿地紀勝稱其博文洽識尤尚經制之學又朱右白雲藁有題宋濂所作仲友補傳云在台州發粟賑饑抑姦拊弱剙浮梁以濟艱涉民賴利焉則仲友立身自有本末其與朱子相軋蓋以陳亮之誣搆觀周密齊東野語所載唐朱交奏始末一條台妓嚴蕋一條其事迹甚明未可以是病仲友也是書原本十卷永樂大典所載以圖譜數繁析爲一十五卷然但均其篇頁而不復分别其門目割裂舛混原次遂不可尋今詳爲釐正依類排比分爲一十六卷體例之淆句字之誤則各爲考核更定而附注案語於下方其書分類纂言大要以周禮爲綱而諸經史傳以類相附於先聖大經大法咸縱橫貫串曲暢旁通故以帝王經世爲目其所繪畫州居部分經緯詳明具有條理其所辨訂不甚主注疏舊說而引据博贍亦非杜撰空談蓋考證之學議論易而圖譜難圖譜之學陰陽奇偶推無形之理易名物制度考有據之典難仲友此編可徴其學有根柢矣自宋以來儒者拘門戶之私罕相稱引沉埋蠧簡垂數百年一旦自發其光仰邀宸翰且特命剞劂以廣其傳豈非眞是眞非待聖人而後定哉臣等編次之餘旣仰欽睿鑒高深且以慶是書之遭遇也
</p>
<div class="section" id="title-21"><h2>
	職官分紀五十卷<span class="jiazhu">江蘇巡撫採進本</span>
</h2></div>
<p class="em2">
	宋孫逢吉撰逢吉字彦同富春人事蹟具宋史本傳前有元祐七年秦觀序陳振孫書錄解題亦載之攷逢吉舉宋隆興元年進士距元祐七年凡七十二年又考朱子罷經筵直講逢吉代講詩權輿篇事在紹熙五年距元祐七年凡一百三年逢吉至寧宗朝尚官秘書監吏部侍郎知太平州距元祐七年則一百幾十年矣謂元祐時秦觀序之殆謬誤也其書毎官先列周官典章次敘厯代制度沿革名姓故事根據經注沿考史傳搜採頗爲繁富若其引易緯黃帝與司馬容光觀於元扈引論語緯孔子爲素王顔子爲司徒之類則無關典要徒以愛博而存之然類事之書與考典之書體例各殊取材亦異固未可執引緯解經之說責以泛濫也
</p>
<div class="section" id="title-22"><h2>
	歷代制度詳說十二卷<span class="jiazhu">兩淮馬裕家藏本</span>
</h2></div>
<p class="em2">
	宋吕祖謙撰祖謙有古周易已著錄此書凡分十三門一曰科目二曰學校第三門原本闕頁佚其標題所言乃考課之事四曰賦役五曰漕運六曰鹽法七曰酒禁八曰錢幣九曰荒政十曰田制十一曰屯田十二曰兵制十三曰馬政皆前列制度敘述簡賅後爲詳說議論明切元泰定三年嘗刋行前有廬陵彭飛序稱爲祖謙未竟之書故止於此其或然歟刋板久佚此本輾轉傳寫又多訛缺其錢幣門中脫二頁荒政門中脫二頁今悉據通考所引補足中間誤字亦考核校正惟第二卷脫去標題之數頁則無可檢補姑仍其舊飛序稱紫陽浙學功利之論其意蓋有所指永嘉諸君子未免致疵議焉祖謙以中原文獻之舊巋然爲渡江後大宗紫陽倡道東南祖謙實羽翼之性命道德之原講之已洽而尤潛心於史學似欲合永嘉紫陽而一之云云蓋有元中葉新安之學盛行飛恐人執朱子之論薄視此書故作是言也考祖謙年譜不載此書蓋採輯事類以備答策本家塾私課之本其後轉相傳錄遂以付梓原非特著一編欲以立教與講學别爲一事各不相蒙所謂言豈一端各有當也飛必牽合調停與葉盛水東日記必謂文章闗鍵爲亦講學之一端者同一迂陋參同契陰符經朱子皆有論著飛亦將謂欲合孔孟黃老而一之乎
</p>
<div class="section" id="title-23"><h2>
	永嘉八面鋒十三卷<span class="jiazhu">浙江鮑士恭家藏本</span>
</h2></div>
<p class="em2">
	不著撰人名氏卷末有明宏治癸亥都穆跋謂宋時常有版刻第云永嘉先生攷陳傅良葉適當時皆稱永嘉先生相傳此爲傅良所撰或曰葉氏爲之今觀其間多傅良平日之語其爲陳氏無疑云云案宋史傅良本傳載所撰有詩解詁周禮說春秋傳左氏章指行於世不載此書其爲果出傅良與否别無顯證然觀其第二卷中稱今之勸農不必責於江浙而當責於兩淮大江以北黃茅白葦薈蔚盈目又稱太上皇朝隅官爲民害太上皇毅然罷之第三卷稱國朝熙寧中則固確然爲南宋書其魯桓不作魯威犯欽宗諱魏徵不作魏證犯仁宗嫌名蓋明人重刻所改也其書凡提綱八十有八毎綱又各有子目皆預擬程試答策之用非欲著書故不署名耳宋人好持議論亦一代之風尚而要其大旨不失醇正永嘉之學倡自吕祖謙和以葉適及傅良遂於南宋諸儒别爲一派朱子頗以涉於事功爲疑然事功主於經世功利主於自私二者似一而實二未可盡斥永嘉爲霸術且聖人之道有體有用天下之勢有緩有急陳亮上孝宗疏所謂風痺不知痛癢者未嘗不中薄視事功之病亦未可盡斥永嘉爲俗學也是編雖科舉之書專言時務亦何嘗涉申韓商孔之術哉
</p>
<div class="section" id="title-24"><h2>
	錦繡萬花谷前集四十卷後集四十卷續集四十卷<span class="jiazhu">兩江總督採進本</span>
</h2></div>
<p class="em2">
	不著撰人名氏前有自序題淳熙十五年十月一日蓋宋孝宗時人陳振孫書錄解題載此書作錦繡萬花谷四十卷續四十卷而無後集黃虞稷千頃堂書目所載則前集後集續集外又有别集三十卷今案序中明言自九華之歸粗編成爲三集每集析爲四十卷可知後集爲陳氏偶遺别集爲後人所續増不在原編之數故明人刋本亦祗三集也序中稱命名者爲烏江蕭恭父<span class="jiazhu">案尤侗明藝文志註此書爲蕭恭父作蓋因此語而誤</span>河南胡恪皆不知何許人前集之末獨附載衢州盧襄西征記一篇於體例殊不相類或撰此書者亦衢人故附載其鄉先輩之書歟又其書旣成於淳熙中而紀年類載理宗紹定端平年號帝后誕節類載寧宗瑞慶節理宗天基節諸名並稱理宗爲今上是當時書肆已有所附益並非淳熙原本之舊矣前集凡二百四十二類後集凡三百二十六類續集自一卷至十四卷凡四十六類自十五卷至四十卷則皆類姓也所錄大抵瑣屑叢碎叅錯失倫故頗爲陳振孫所譏其地理一門止列偏安州郡類姓一門徴事僅及數條而古人稱號之類又創立名目博引繁稱俱不免榛楛雜陳有乖體要特其中久經散佚之書如職林郡閣雅談雅言系述雲林異景記之類頗賴此以存崖畧又每類後用藝文類聚例附錄詩篇亦頗多逸章賸什爲他本所不載畧其煩蕪擷其精綷未嘗不足爲考證之資也
</p>
<div class="section" id="title-25"><h2>
	事文類聚前集六十卷後集五十卷續集二十八卷别集三十二卷新集三十六卷外集十五卷遺集十五卷<span class="jiazhu">江西巡撫採進本</span>
</h2></div>
<p class="em2">
	案此書爲元代麻沙板前後續别四集皆宋祝穆撰新集外集元富大用撰遺集元祝淵撰其合爲一編則不知始自何人疑即建陽書賈所爲也穆有方輿勝覧已著錄此書後集第十卷内有呂午跋祝公遺事後一首載穆事蹟尤詳大用字時可不知何許人淵與作古賦辨體之祝淵名姓並同其書中所載制度沿革俱至元初而止時代亦相符合然彼祝淵字君澤而此祝淵字宗禮則截然迥異疑其名姓偶同實非一人也前集之首有淳祐丙午穆自序毎集各分總部而附以子目條列件繫頗爲賅備毎類始以羣書要語次古今事實次古今文集蓋沿用藝文類聚初學記之體而畧變其例其中如雙南金字初見張載擬四愁詩再見杜甫詩而注其下曰淮南子淮南子實無其文又如羅鄴詠草詩閒門要路一時生句訛爲侯門要路一時生亦爲水東日記所譏蓋輾轉販鬻迷其本始殊不及前人之精審然錦繡萬花谷之類所收古人著作大抵刪摘不完獨是書所載必舉全文故前賢遺佚之篇間有藉以足徵者如束晳餅賦張溥百三家集僅採數語而此備載其文是亦其體裁之一善在宋代類書之中固猶爲可資檢閱者矣其新集外集遺集均踵穆書而作但補其門類所未及而體例則一無所更頗嫌其採引雜糅不及原本然作於元代古籍多存連類收之亦可以備叅考惟穆書成於淳祐間而書中有稱理宗廟號者殆大用等有所追改非盡原文是則竄亂古書開明人一代之惡習爲可疾惡耳
</p>
<div class="section" id="title-26"><h2>
	記纂淵海一百卷<span class="jiazhu">兩淮馬裕家藏本</span>
</h2></div>
<p class="em2">
	宋潘自牧撰據浙江通志自牧金華人慶元元年進士官龍游令此本題曰教授蓋其著書時官也是書分門隸事與諸家畧同惟一百卷中敘天道者五卷敘地理者二十卷敘人事者六十四卷敘物類者僅十一卷詳其大而畧其細與他類書小異其郡縣一部以臨安爲首蓋據南渡割裂之餘而五嶺兩川之後更及開封諸府存東京全盛之舊亦與方輿勝覽諸書刪淮以北不載者體例有殊其中性行議論諸部子目未免瑣碎然亦不失爲賅備也此本刻於萬曆已卯卷首於自牧名後題中憲大夫大名知府前監察御史東魯王嘉賔補遺字則亦如陳禹謨之改北堂書抄已非自牧之舊又陳文燧序稱其先世求之閩蜀得其前編周流吳越復購後編此本不分前後編蓋復經合併益失其眞序又稱中葉零替蠧魚殘缺戊寅冬承乏畿南公暇謬爲補注剝落太甚者屬别駕蔡公司理顧公學博吳君採輯諸書補闕序次一日示諸太守越峯王公邑令吳君願捐俸梓之云云以其卷首列名考之别駕蔡公爲大名府通判蔡之奇司理顧公爲推官顧爾行學博吳君則有府學訓導吳騰龍魏縣教諭吳嶙二人不知誰指邑令吳君爲南樂縣知縣吳定太守王公當即嘉賔是補此書者爲文燧及蔡之奇等三人嘉賔特爲刋板未嘗撡筆與題名亦互相牴牾蓋明人書帕之本稱校稱補率隨意塡刻姓名不足爲慿亦不足爲異其出自誰手無庸究詰要其根柢則固宋人之舊帙耳
</p>
<div class="section" id="title-27"><h2>
	名賢氏族言行類稿六十卷<span class="jiazhu">江蘇巡撫採進本</span>
</h2></div>
<p class="em2">
	宋章定撰定建安人仕履無考惟此書二十六卷中載其曾祖元振建炎中進士官廣東提舉常平祖才邵少年從楊時游嘗守臨賀辰陽而已此書作於嘉定巳巳以姓氏分韻排纂各序源流於前而以厯代名人之言行依姓分隸蓋以譜牒傳記合爲一書者也案隋書經籍志有賈執姓氏英賢譜一百卷其書久佚據李善文選註所引前列爵里後詳事迹其體例同於此書定殆仿之而作歟所列凡一千一百八十九姓内單姓一千一百二十一複姓六十八所錄前代諸人時有顚倒漏畧如馮姓首春秋馮簡子次馮唐次馮驩旣以漢人居戰國人前而上黨守馮亭事迹章章乃遺不載又意主備箋啟之用惟錄善而不紀惡遂併楊再思之流掩其巨慝書其小節亦非實錄然於有宋一代紀述頗詳其人其事往往爲史傳所不載頗足以補闕核異故在宋時不過書肆刋本而流傳旣久遂爲考證者所資此如漢碑漢印當時里胥工匠能爲之而一字之存後世遂寳爲古式也
</p>
<div class="section" id="title-28"><h2>
	羣書會元截江網三十五卷<span class="jiazhu">浙江巡撫採進本</span>
</h2></div>
<p class="em2">
	不著撰人名氏首題太學増修中有淳祐端平年號蓋理宗時程試策論之本也元時麻沙刻本前有至正七年東陽胡助序黃虞稷千頃堂書目遂指爲助撰誤矣其書凡分六十五門毎門間附子目各類之中以厯代事實宋朝事實經傳格言名臣奏議諸儒至論分段標識又有所謂主意事證時政警叚結尾諸目至於排偶成句亦備載焉考宋禮部條式元祐舊制第一場以經義詩賦分兩科第二場則均試論一道限五百字以上第三場則均試策三道御試亦均用策一道限一千字以上紹興六年改制四場試士其第三場仍試論一道第四場減策二道御試亦仍用策一道故講科舉之學者率諧舊文以備用其岀自士大夫者則爲永嘉八面鋒東萊制度詳說其岀自坊本者則爲是書之類大抵意求廣絡故叢冗日増然其間每事皆具首尾頗便省覧於宋代典故引用尤詳間可以裨史闕蓋在當日爲俗書在後世則爲古簡此亦言不一端各有當矣
</p>
<div class="section" id="title-29"><h2>
	全芳備祖前集二十七卷後集三十一卷<span class="jiazhu">編修勵守謙家藏本</span>
</h2></div>
<p class="em2">
	宋陳景沂撰景沂號肥遯天台人仕履未詳是書前有寳祐元年韓境序據序所言此書於理宗時嘗進於朝其事亦無可考凡前集二十七卷所記皆花後集第一卷至八卷爲果部十卷至十二卷爲卉部十三卷爲草部十四卷至十九卷爲木部二十卷至二十二卷爲農桑部二十三卷至二十七卷爲蔬部二十八卷至三十一卷爲藥部其例每一物分事實祖賦詠祖二類蓋仿藝文類聚之體事實祖中分碎錄紀要雜著三子目賦詠祖中分五言散句七言散句五言散聯七言散聯五言古詩七言古詩五言八句七言八句五言絶句七言絶句十子目則條理較詳明王象之羣芳譜即以是書爲藍本也雖唐以前事實賦詠紀錄寥寥北宋以後則特爲賅備而南宋尤詳多有他書不載及其本集已佚者皆可以資考證焉
</p>
<div class="section" id="title-30"><h2>
	山堂考索前集六十六卷後集六十五卷續集五十六卷别集二十五卷<span class="jiazhu">内廷藏本</span>
</h2></div>
<p class="em2">
	宋章如愚撰如愚字俊卿婺州金華人慶元中登進士第初授國子博士改知貴州開禧初被召疏陳時政忤韓侂胄罷歸事迹具宋史儒林傳史稱所著有文集行世今已散佚惟此書猶存凡分四集前集六十六卷分六經諸子百家諸經諸史聖翰書目文章禮樂律吕厯數天文地理十三門後集六十五卷分官制學制貢舉兵制食貨財用刑法七門續集五十六卷分經籍諸史文章翰墨律曆五行禮樂封建官制兵制財用諸路君道臣道聖賢十五門别集二十五卷分圖書經籍諸史文章律曆人臣經藝財用兵制四裔邊防十一門宋自南渡以後通儒尊性命而薄事功文士尚議論而尠考證如愚是編獨以考索爲名言必有徵事必有據博采諸家而折衷以己意不但淹通掌故亦頗以經世爲心在講學之家尚有實際惟其書卷帙浩繁又四集不作於一時不免有重複牴牾之處如前集六經門外又立諸經一門其文互相岀入諸子百家門中以晏子荀子揚子文中子之類爲諸子以管子商子韓非子淮南子之類爲百家亦不知何以分别又如前集第三十五卷詳列六宗之說無所專從續集第十卷則主鄭康成說前集第三十卷旣主三年一祫五年一禘以爲宋制合古别集第十四卷又專主顔達龍三年一禘五年一祫之說前集第三十三卷專主鄭康成說祫大禘小别集第十四卷又專主顔達龍說禘大祫小前集第三十八卷旣主天子五門諸侯三門别集第八卷則又謂天子六門諸侯二門皆前後牴牾疎於決擇然大致網羅繁富考據亦多所心得在宋人著述之中較通考雖體例稍雜而優於釋經較玉海雖博贍不及而詳於時政較黃氏日鈔則條目獨明較吕氏制度詳說則源流爲備前人稱蘇軾詩如武庫之兵利鈍互陳如愚是編亦可以當斯目矣
</p>
<div class="section" id="title-31"><h2>
	古今合璧事類備要前集六十九卷後集八十一卷續集五十六卷别集九十四卷外集六十六卷<span class="jiazhu">兩江總督採進本</span>
</h2></div>
<p class="em2">
	宋謝維新撰維新字去咎建安人其始末未詳自署曰膠庠進士蓋太學生也是書成於寳祐丁巳前有維新自序後有莆田守黃叔度跋稱維新應友劉德亨之托蓋當時坊本總目後又有跋云昨刻古今備要四集盛行於世但門目未備再刻外集云云不署名氏當即德亨所題也是書前集四十一門子目四百九十一後集四十八門子目四百一十六其致仕一目有錄無書注曰已見前集續集分六門子目五百七十别集分六門子目四百一十外集分十六門子目四百三十所引最爲詳悉惟郡縣山川名勝以祝穆方輿勝覽已備不及更載焉每目前爲事類後爲詩集所收皆兼及宋代雖不及太平御覽冊府元龜諸書皆根柢古籍原原本本而所採究皆宋以前書多今日所未見宋代遺事佚詩如蘇軾詠雪詩以富貴勢力分四首爲本集所不錄者亦往往見於此書故厲鶚作宋詩紀事多採用之又宋代官制至爲冗雜宋史不過僅存其名當時詩文所稱今多有不知爲何官者惟此書後集條列最明尤可以資考證在類事之家尚爲有所取材者矣
</p>
<div class="section" id="title-32"><h2>
	源流至論前集十卷後集十卷續集十卷别集十卷<span class="jiazhu">内府藏本</span>
</h2></div>
<p class="em2">
	前集十卷後集十卷續集十卷宋林駉撰别集十卷宋黄履翁撰駉字德頌寧德人嘗以易魁鄉薦事蹟具閩書考衛湜禮記集說引有林坰之語其字從土未審爲一人二人履翁字吉父不知其里貫疑亦閩人也宋自神宗罷詩賦用策論取士以博綜古今叅考典制相尚而又苦其浩瀚不可猝窮於是類事之家往往排比聯貫薈稡成書以供場屋採掇之用其時麻沙書坊刊本最多大抵出自鄉塾陋儒勦襲陳因多無足取惟章俊卿山堂羣書考索最爲精博是編於經史百家之異同厯代制度之沿革條列件繫亦尚有體要雖其書亦專爲科舉而設然宋一代之朝章國典分門别類序述詳明多有諸書不載者實考證家所取資未可以體例近俗廢也
</p>
<div class="section" id="title-33"><h2>
	玉海二百卷附辭學指南四卷<span class="jiazhu">兩江總督採進本</span>
</h2></div>
<p class="em2">
	宋王應麟撰應麟有鄭氏周易注已著錄是書分天文律憲地理帝學聖文藝文詔令禮儀車服器用郊祀音樂學校選舉官制兵制朝貢宫室食貨兵捷祥符二十一門毎門各分子目凡二百四十餘類宋自紹聖置宏辭科大觀改辭學兼茂科至紹興而定爲博學宏辭之名重立試格於是南宋一代通儒碩學多由是出最號得人而應麟尤爲博洽其作此書即爲詞科應用而設故臚列條目率鉅典鴻章其採錄故實亦皆吉祥善事與他類書體例迥殊然所引自經史子集百家傳記無不賅具而宋一代之掌故率本諸實錄國史日厯尤多後來史志所未詳其貫串奥博唐宋諸大類書未有能過之者何焯評點困學紀聞動以詞科詆應麟特故爲大言不足信也其書元時嘗刋於慶元路板已久佚今江寧有前明國子監刋本以應麟所著詩攷詩地理攷漢藝文志考通鑑地理通釋王會篇解漢制考踐阼篇解急就篇解小學紺珠姓氏急就篇周易鄭注六經天文編通鑑答問等書附梓於後案明貝瓇淸江集有所作應麟孫王厚墓誌稱應麟著玉海未脫藁而失後復得之中多闕誤厚考究編次請於閫帥鋟梓并他書十二種以傳據此則諸書附梓實始於元代惟瓊稱慶元初刻之時附書十二種而今爲十三種慶元刋書原序亦言公書鋟於郡學者凡十有四玉海其一則十三種爲不誤或淸江集傳寫之誤歟又卷首載浙東道宣慰司刋書牒文稱玉海實二百卷而今本乃合辭學指南爲二百四卷婺郡文學李桓序所列卷目已與今同疑即當時校刻者所附入相沿已久今亦仍之至他書之附刻者則各從其類别著於錄焉其曰玉海者本於張融集名實則仿梁武所集金海之例而變其稱也
</p>
<div class="section" id="title-34"><h2>
	小學紺珠十卷<span class="jiazhu">江西巡撫採進本</span>
</h2></div>
<p class="em2">
	宋王應麟撰分門隸事與諸類書畧同而每門之中以數爲綱以所統之目繫於下則與諸類書迥異蓋仿世傳陶潛四八目之例以數目分隸故實遂爲類事者别剙一格也其間隨筆記錄或有不及編次者如律曆類首序六律六吕以至度量權衡次序四時八正二氣十二月之類是蓋由律及厯也而其後復序五音六十四聲八十四調其後復序七閏八會之類前後殊無條理又如五卜三兆四兆九簭之類應麟玉海系之藝術而此書收入律曆亦自亂其例間有採摭未備失之耳目之前者如天文類中旣載淮南天文訓之八紘八極而東西南北中之五官子午丑未寅申卯酉辰戌已亥之六府乃不見錄器用類中旣載周官之八尊而賈疏之十有六尊乃不見錄旣載春秋傳禘飫宴之三烝而儀禮疏之牲有二十一體乃不見錄如斯之類不一而足閻若璩潛邱劄記僅摘其九經不分唐宋併漏十三經之名尚爲未盡也然後來張九成羣書拾唾宫夢仁讀書紀數畧雖採掇編輯較爲明備而實皆以是書爲藍本踵事者易剙始者難蓽路籃縷又烏可没應麟之功歟
</p>
<div class="section" id="title-35"><h2>
	姓氏急就篇二卷<span class="jiazhu">通行本</span>
</h2></div>
<p class="em2">
	宋王應麟撰其書仿史游急就篇體以姓氏諸字排纂成章以便記誦文詞古雅不減游書又雖以記錄姓氏爲主而臚列名物組織典故意義融貫亦可爲小學之資篇中凡單姓皆無重字篇末列二字三字諸姓則不免複出蓋義取兼載勢難相避其中稀僻之字如梁四公記之類雖託言沈約所撰實詭立稱號本無其人未免失之稍雜然載籍旣有此姓刪之反有挂漏之譏過而存之亦不足爲累毎句之下各注其受氏之源與厯代知名之士必一一標所據之書尤爲詳密篇末有自跋一章以歐陽修州名急就篇自比修書今載居士集中字數無多亦無注釋實不及此書之善其跋亦作韻語舊本遂誤合於正文考應麟所作爾雅翼序即用此體蓋馬融廣成頌序之支流與本書實不相屬今離析書之庶不失應麟之意焉
</p>
<div class="section" id="title-36"><h2>
	小字錄一卷<span class="jiazhu">江蘇巡撫採進本</span>
</h2></div>
<p class="em2">
	宋陳思撰思有寶刻叢編已著錄是書因陸龜蒙侍兒小名錄而稍加推廣集厯代史傳所載小字以爲一編明沈宏正爲刋行之思病龜蒙之書叢雜無緖故條分縷析先列厯代帝王而自漢以後諸臣則按代臚載較龜蒙書爲有條理然如北周晉公宇文䕶小字薩保見於本傳而此顧遺之則亦不免於漏畧特以其蒐羅舊籍十得七八亦足以備檢尋故錄存之爲識小之一助焉
</p>
<div class="section" id="title-37"><h2>
	雞肋一卷<span class="jiazhu">内府藏本</span>
</h2></div>
<p class="em2">
	宋趙崇絢撰崇絢字元素據宋史宗室世系表蓋簡王元份之八世孫作諸蕃志之趙汝适即其父也書首自稱汴人不忘本耳其書雜采古事有名同而實異者如玉環一爲唐睿宗琵琶名一爲楊貴妃之類有相似而相反者如周亞夫縱理入口餓死褚羅縱理入口壽終之類有一事而數見者如欒巴郭憲佛圖澄皆噀酒救火之類有事相類者如口吃有韓非等十三人酒量有于定國等十一人之類有姓名同者如兩張禹兩李光進之類然如蕭詧惡婦人劉邕嗜瘡痂之類又各自爲條不相比附則未詳其體例何取也其曰雞肋殆偶然記錄成此一冊而又未能博採諸書勒成完帙故有取於食之無味棄之可惜之意歟明陳禹謨駢志國朝方中德古事比其體例實源於此類事家之有此猶史家之有紀事本末皆於古式之外别剏一格而後來竟不能廢者也故錄存之著其所自始焉
</p>
<div class="section" id="title-38"><h2>
	六帖補二十卷<span class="jiazhu">江蘇巡撫採進本</span>
</h2></div>
<p class="em2">
	宋楊伯嵓撰伯嵓有九經補韻已著錄是編以増補白居易六帖孔傳續六帖所未備凡二十類中多割引宋人詩句徵事頗不詳賅蓋二書所有即不復見又書中所載古事多不著岀典未免嫌於無徵然虞世南北堂書抄即已多如此六帖復往往有之蓋因仍舊例未及改作其失亦有由也吕午序稱其能知雲璈字出太平廣記然廣記實引漢武内傳伯嵓不舉本書而但舉類書之名知其學亦捃摭之功故往往不得事始特其於白孔二家拾遺補闕不爲無功而宋代逸事遺文亦頗藉以有考視明代類書餖飣稗販者固尚爲近古矣
</p>
<div class="section" id="title-39"><h2>
	翰苑新書前集七十卷後集上二十六卷後集下六卷別集十二卷續集四十二卷<span class="jiazhu">編修勵守謙家藏本</span>
</h2></div>
<p class="em2">
	不著撰人名氏據明陳文燭序亦但稱爲宋人今別有刋本題宋謝枋得撰者坊賈所贋托也文燭序稱是書舊無傳本分宜袁煒爲大學士時始從内閣錄出而日久佚其首卷後得華亭徐階所錄本乃足成之其書分前後别續四集疑未必出一人之手前集皆爲書啟之用自一卷至六十卷皆以職官分目下至鹽官酒官之類亦皆備載六十一卷至七十卷則以家世閥閱座主門生之類分目每門之中皆冠以厯代事實次以宋朝事實次以自序次以旁引次以羣書精語次以前賢詩詞次以四六警語後集止備表牋之用一卷至十九卷以大典禮分目而附以謝恩陳乞二十卷至二十六卷則錄宋代表箋之文後集下一卷至五卷爲類姓六卷則惟列發舉詞科入學三目蓋補前集之遺別集皆錄宋人劄狀致語朱表表文靑詞疏語册文祝文祭文之屬其劄子以五提頭七提頭九提頭分目蓋當時之式其朱表則靑詞類也續集錄宋人書啟一卷至二十三卷以官分目二十四卷至四十二卷以事分目又以廣别集未備之體耳其書本爲應酬而作惟取便檢用不免傷於煩複而於宋代典故事實最爲賅備披沙揀金往往見寳較孔傳續六帖之類反爲有資考證也
</p>
<div class="section" id="title-40"><h2>
	韻府羣玉二十卷<span class="jiazhu">兵部侍郎紀昀家藏本</span>
</h2></div>
<p class="em2">
	宋陰時夫撰其弟中夫註按黃虞稷千頃堂書目云陰㓜遇一作陰時遇字時夫奉新人數世同居登宋寳祐九經科入元不仕其兄中夫名㓜逹据此則時夫乃㓜遇之字而中夫又時夫之兄與世所傳不同當必有據然舊刻皆題其字未詳何義也昔顔眞卿編韻海鏡源爲以韻隸事之祖然其書不傳南宋人類書至多亦罕踵其例惟吳澄支言集有張壽翁事韻擷英序稱荆國東坡山谷始以用韻奇險爲工蓋其胸中蟠萬卷書隨取隨有儻記誦之博不及前賢則不能免於檢閱於是乎有詩韻等書然其中往往陳腐云云是押韻之書盛於元初時夫是編蓋即作於是時康熙中河間知府徐可先之妾謝瑛又取其書重輯之名增刪韻玉定本今書肆所刋皆瑛改本此本爲大德中刋板猶時夫原書也明成祖頗喜其書故解縉大庖西封事稱陛下好觀韻府雜書鈔輯穢蕪畧無文彩曹安讕言長語亦曰韻府羣玉亦收之博矣其中正要綮者漏之如足字欠管寧濯足柵字欠靑溪柵蘇峻攻靑溪柵卞壼拒之高熲殺張麗華於靑溪柵二字尚失之他可知也云云今以欽定佩文韻俯考之陰氏之所漏寧止於是安之所舉如一葉一花偶然掇拾未睹夫鄧林之茂蔚也然元代押韻之書今皆不傳傳者以此書爲最古又今韻稱劉淵所併而淵書亦不傳世所通行之韻亦即從此書錄出是韻府詩韻皆以爲大輅之椎輪將有其末必舉其本此書亦曷可竟斥歟
</p> 



</div></body></html>