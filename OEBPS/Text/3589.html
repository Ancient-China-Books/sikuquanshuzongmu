<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百七十四·集部二十七（別集類存目一）</title></head><body><div id="text">

<p>
<strong>欽定四庫全書總目卷一百七十四</strong>
</p>
<div class="section" id="title-0"><h1>
	集部二十七
</h1><hr/></div>
<div class="section" id="title-1"><h2>
	別集類存目一
</h2></div>
<div class="section" id="title-2"><h2>
	董子文集一卷<span class="jiazhu">編修朱筠家藏本</span>
</h2></div>
<p class="em2">
	漢董仲舒撰仲舒有春秋繁露已著錄隋書經籍志載仲舒集一卷又註曰梁二卷亡舊唐書經籍志新唐書藝文誌俱仍載二卷宋史藝文志又作一卷後兩本並佚明正德己亥巡按御史盧雍行部至景州爲仲舒故里因修復廣川書院祀仲舒並裒其逸文以成是集然自採錄本傳外僅益以西京雜記古文苑所載數篇不及張溥百三家集之完備故僅存其目於此焉
</p>
<div class="section" id="title-3"><h2>
	諸葛丞相集四卷<span class="jiazhu">内府藏本</span>
</h2></div>
<p class="em2">
	國朝朱璘編璘字靑巖常熟人官至南陽府知府是編首卷所錄諸葛亮遺文一卷陳壽所上目錄皆不載蓋摭拾三國志注及諸類書而成其黃陵廟記明楊時偉作諸葛書嘗以摭用蘇軾大江東去詞語駁辨其僞今考陸游入蜀記作於乾道六年記黃牛廟事引古諺及李白歐陽修詩張詠贊甚詳獨一字不及亮記袁說友所刻成都文類作於慶元五年亦無此文然則贋托之本出於南宋以後明甚璘乃仍然載入絶無考訂至心書五十條顯然僞托亦取以苟充卷帙且武侯十六策其僞與心書同晁氏讀書志著錄則猶出宋人之手旣取心書又不取是策何也二卷以下皆爲附錄所列八陣圖及分野諸條猥雜尤甚末一卷全爲璘及其子瑞圖詩文是非刻亮集乃刻璘家集矣
</p>
<div class="section" id="title-4"><h2>
	陶詩析義二卷<span class="jiazhu">福建巡撫採進本</span>
</h2></div>
<p class="em2">
	明黃文煥撰文煥有詩經考已著錄崇禎中文煥以召試擢翰林會其鄉人黃道周以論楊嗣昌陳新甲逮問詞連文煥同下詔獄獄中箋註楚詞聽直八卷並著此書自序所謂首夏之廿五日襆被就白雲者是也其析義之例有三一曰練句練章不專平淡一曰憂時念亂不徒隱逸一曰理學標宗聖賢自任每首附批句下而又總論於篇末陶詩之妙所謂寄至味於淡泊發纎穠於簡古其神理在筆墨之外可以涵泳與化而不可一字一句求之於町畦之内如伯英逸少之跡不可鈎摹以波磔襄陽雲林之畫不可比量以形象文煥遭逢世難借以寓意則可必謂得陶之精微則不然也別本或作四卷又附以文煥自作赭留集一卷雖意求附驥而事類續貂今析出別著於錄焉
</p>
<div class="section" id="title-5"><h2>
	陶詩箋五卷<span class="jiazhu">戶部尚書王際華家藏本</span>
</h2></div>
<p class="em2">
	國朝邱嘉穗撰嘉穗有考定石經大學經傳解已著錄是編乃所註陶潛集摸索語氣全類時文批語其力辨潛不信佛爲能崇正學遠異端尤爲拘滯潛之可重在於人品志節其不入白蓮社特蕭散性成不耐禪儀拘束非有儒佛門戶在其意中也嘉穗刻意講學故以潛不入慧遠之社爲千古第一大事不知唐以前人正不以是論賢否耳
</p>
<div class="section" id="title-6"><h2>
	陶詩彚註四卷<span class="jiazhu">江蘇周厚堉家藏本</span>
</h2></div>
<p class="em2">
	國朝吳瞻泰撰瞻泰字東巖歙縣人是編成於康熙乙酉首卷載宋吳仁傑王質二家年譜末卷附詩話百餘條其詩註則採宋湯漢元劉履明何孟春張爾躬黃文煥諸家之說履未嘗註陶詩蓋自其文選補遺摭出也其中如辨辛丑嵗遊斜川詩之開嵗倐五日亦仍舊註未爲特解辨讀山海經詩之形天無千嵗句則持疑於曾季貍周必大二家之說不能遽斷案精衛本屬銜冤故借以寓忠臣志士之報復若形天爭帝不成本屬亂賊化形而舞仍爲妖魄正可爲卓莽之流逆常干紀之比山海經之文班班可考潛何取而反尚其猛志耶瞻泰不考其本而徒爭於字形疑似之間未爲得也又贈長沙公族祖一首吳仁傑張縯往復考證終爲世系不合惟楊時偉所訂陶集謂序首長沙公於余爲族當讀一句祖同出大司馬當讀一句其題中族祖二字乃後人誤讀序文祖字爲句因而妄增詩題其說頗確而瞻泰不引豈偶未見其本乎集中歸田園詩末首據遯齋閒覽定爲江淹詩有文選可證問來使詩題一首據七修類稿定爲蘇舜欽詩有蘇子美集可證其四時一章但據許顗彦周詩話定爲顧愷之詩而愷之詩於古書别無所見似尚當存疑末可遽刪也讀史述九章舊本不入詩集瞻泰以其爲四言韻語移於卷末然畫扇諸贊亦四言韻語何獨舍彼取此乎
</p>
<div class="section" id="title-7"><h2>
	漫叟拾遺一卷<span class="jiazhu">浙江范懋柱家天一閣藏本</span>
</h2></div>
<p class="em2">
	是編選錄唐元結之文不著編輯者名氏卷末有竹岡居士跋云元次山全集廣南近已重刻湛甘泉太史序之詳矣兹復何言顧此數篇於警策人心感激時事頗切故别錄之非有所去取也末署戊寅冬季不著年號以湛若水官翰林年月計之蓋正德十三年也
</p>
<div class="section" id="title-8"><h2>
	李詩鈔述註十六卷<span class="jiazhu">福建巡撫採進本</span>
</h2></div>
<p class="em2">
	明林兆珂撰兆珂有詩經多識編已著錄兆珂守衡州時曾刻杜詩鈔述註兹其守安慶時所刋以白遊跡多在皖猶在衡刻甫詩意也其書亦分體選鈔每篇首箋故實終加闡發亦頗以考訂爲事欲突過蕭士贇張齊賢舊本然其中有本詩誤者如王昭君詩一上玉闗道玉闗與西域相通非漢與匈奴往來之道懐子房詩我來圯橋上東楚謂橋爲圯不應於圯下加橋字有傳寫誤者如擬古因之寄金徽據漢書和帝紀唐書地理志金徽當作金微乃山名聽新鶯百囀歌還過茝石聽新鶯据西都賦茝石當作茝若乃殿名今註内皆未辨及至於詩之必須註而後明者如擬古之蒼然五情熱乃用爾雅春蒼天郭註萬物蒼蒼然生語言五情蒼然而生也開元寺贈衡嶽僧之五峯秀眞骨乃用傳燈錄慧可大師一日頭痛其頂骨如五峯秀出事今註内亦未證明文義便不可曉凡此不一而足尚未可謂之善本也
</p>
<div class="section" id="title-9"><h2>
	杜律註二卷<span class="jiazhu">内府藏本</span>
</h2></div>
<p class="em2">
	舊本題元虞集撰集有平猺記已著錄是編所註杜詩凡七言近體一百四十九首卷首楊士奇序稱其解題桃樹一篇瞭然於仁民愛物之旨深得杜意必伯生所爲然歐陽元撰集墓碑不載其有此書觀其詞意亦皆淺近考元趙汸學詩於集而所註杜詩乃無一語及其師董文玉爲趙註作序亦疑虞註之非眞然不云實出誰手案曹安讕言長語稱元進士臨川張伯成著杜詩演義曾昻夫作傳有此名又有刋板惜其少傳往往誤以爲虞伯生李東陽懷麓堂詩話亦云徐竹軒以道嘗謂子曰杜律非虞伯生註宣德初巳有刋本乃張姓某人註渠所親見合二家之言觀之則此註實出張伯成手特後人假集之名以行耳王士禎池北偶談謂伯成名性江西金谿人嘗註尚書補傳吳伯慶有輓詩云箋疏定令傳杜律誌銘誰與繼唐碑此尤可爲明徵也
</p>
<div class="section" id="title-10"><h2>
	讀杜愚得十八卷<span class="jiazhu">通行本</span>
</h2></div>
<p class="em2">
	明單復撰復字陽元會稽人千頃堂書目作嵊縣人洪武中爲漢陽河泊官又云一名復亨舉懷才抱德科授漢陽知縣傳聞異詞未詳孰是是編前有宣德九年黄淮序稱楊士奇得其本於湖湘以授江陰朱善慶兄弟刻之考黃伯思東觀餘論稱嘗撰杜詩編年集則編年實始自伯思其本今巳不傳後魯訔黃鶴諸家穿鑿字句鈎稽嵗月率多未安是編冠以新定年譜亦未免附會其箋釋典故皆剽掇千家註無所考證註後櫽括大意畧爲訓解亦循文敷衍無所發明至每篇彷詩傳之例註興也賦也比也字尤多所牽合矣
</p>
<div class="section" id="title-11"><h2>
	杜詩通十六卷本義四卷<span class="jiazhu">安徽巡撫採進本</span>
</h2></div>
<p class="em2">
	明張綖註綖字世文千頃堂書目作字世昌疑傳寫誤也高郵人正德癸酉舉人官至光州知州是編因淸江范德機批點杜詩三百十一篇毎首先明訓話名物後詮作意頗能去詩家鉤棘穿鑿之說而其失又在於淺近本義二卷皆釋七言律詩大抵順文演意均不能窺杜之藩籬也
</p>
<div class="section" id="title-12"><h2>
	杜律意註二卷<span class="jiazhu">陜西巡撫採進本</span>
</h2></div>
<p class="em2">
	明趙統撰統字伯一臨潼人嘉靖乙未進士官至戶部郎中是編詮釋杜甫七言律詩首論抅體謂爲杜之粗律是全然不解聲調者所詮釋亦皆臆度不甚得作者之意凡例稱所見杜詩惟虞註二卷故雖頗有所校正而漫無考證如崔氏東山草堂詩以芹字爲出韻是未知唐韻殷字附眞不附文至宋賈昌朝乃移之許觀東齋紀事王應麟玉海皆可考也
</p>
<div class="section" id="title-13"><h2>
	杜詩鈔述註十六卷<span class="jiazhu">福建巡撫採進本</span>
</h2></div>
<p class="em2">
	明林兆珂撰兆珂官西曹時即手纂是帙及守衡州遂刋刻之謂甫嘗遊衡刻甫詩於衡所以爲衡重也自敘以爲博擷羣書增釋未備時或附以巳見分體選註成十六卷然甫詩全集凡一千四百餘首巨製名章往往不錄而於杜鵑行虢國夫人二詩向因黃鶴陳浩然二本誤入者反並登選其秦州雜詩二十首則僅錄八首遊何氏山林十首則僅錄六首竟以其一其二標寫次第似原詩止有此數尤不可解至註中援引事實多不註出典此又明代著述之通病非獨兆珂一人矣
</p>
<div class="section" id="title-14"><h2>
	杜律意箋二卷<span class="jiazhu">福建巡撫採進本</span>
</h2></div>
<p class="em2">
	明顔廷榘撰廷榘字範卿永春人官九江府通判終岷府左長史是編取杜甫詩七言律一百五十一首先用疏釋次加證引名曰意箋蓋取以意逆忘之義其譏僞虞註之草草持論良是然核其所解與僞虞註正復相等也
</p>
<div class="section" id="title-15"><h2>
	杜詩分類五卷<span class="jiazhu">内府藏本</span>
</h2></div>
<p class="em2">
	明傅振商撰振商字君雨汝陽人萬曆丁未進士官至南京兵部尚書杜詩分類始於王洙千家註振商此編則又因千家註本小爲更定殊無所取
</p>
<div class="section" id="title-16"><h2>
	杜詩解八卷<span class="jiazhu">浙江巡撫採進本</span>
</h2></div>
<p class="em2">
	明楊德周撰德周有澹圃芋紀已著錄是編裒詩家之論杜詩者爲第一編蓋即蔡夢弼草堂詩話之意推而廣之然分類不免於瑣屑其最不檢者如八卷補註例第一條云韓昌黎曰人各有能有不能抑而行之必發狂疾故杜云束帶發狂欲大叫如此註那得不補云云是杜詩乃用韓語天下寧有是事他如楊愼辨槎字一條旣全載於訂譌字中又復見於正譌例中如斯之類亦往往失之嗜博也
</p>
<div class="section" id="title-17"><h2>
	杜律註評二卷<span class="jiazhu">浙江巡撫採進本</span>
</h2></div>
<p class="em2">
	明陳與郊撰與郊有檀弓集註已著錄是編因元張性杜律演義畧施評點每首皆有旁批註文亦時有塗乙大致皆劉辰翁之緒論也
</p>
<div class="section" id="title-18"><h2>
	杜詩說十二卷<span class="jiazhu">内府藏本</span>
</h2></div>
<p class="em2">
	國朝黃生撰生有字詁已著錄此書以杜甫詩分體註釋於句法字法皆逐一爲之剖別大旨謂前人註杜求之太深皆出於私臆故著此以闢其謬其說未嘗不是然分章別段一如評點時文之式又不免失之太淺中如謂行經昭陵詩非祿山亂後所作寄裴施州詩據文苑英華本增遥憶書樓碧池映七字於末雖亦間有考證然視其字詁義府相去不止上下牀矣蓋深於小學而疎於詩法者也
</p>
<div class="section" id="title-19"><h2>
	讀書堂杜詩注解二十卷<span class="jiazhu">直隸總督採進本</span>
</h2></div>
<p class="em2">
	國朝張溍撰溍字上若磁州人順治壬辰進士官翰林院庶吉士是編乃其晚年家居所作以千家注爲本而稍節其冗複凡稱原注者皆千家註每詩下評語及圈點則溍所増入也自稱起己丑迄癸丑閱二十四寒暑五易稿而成其用力甚勤然多依傍舊文尚未能獨開生面
</p>
<div class="section" id="title-20"><h2>
	杜詩會稡二十四卷<span class="jiazhu">内府藏本</span>
</h2></div>
<p class="em2">
	國朝張遠撰案康熙中有兩張遠其一侯官人有超然詩集別著錄此張遠字邇可蕭山人由貢生官縉雲縣教諭朱彝尊曝書亭集有送遠之桂林詩即其人也是書採諸家之註而成故曰會稡其分析段落訓釋文意頗便初學然不免尋行數墨詩依年譜編次與諸本互有異同攷核尤未爲詳審
</p>
<div class="section" id="title-21"><h2>
	杜詩論文五十六卷<span class="jiazhu">内府藏本</span>
</h2></div>
<p class="em2">
	國朝吳見思撰見思字齊賢武進人是編成於康熙壬子據其凡例蓋擬舉杜詩典故别爲一書名曰杜詩論事故此編但詮釋作意謂之杜詩論文夫箋註典故所以明文義也論事自論事論文自論文是已兩無據矣而所論之文又皆敷衍即以開卷言之望岳詩齊魯靑未了正極寫望字而其註乃云行至於齊初見岱色及行至於魯岱色依然故曰靑未了過宋員外之問舊莊詩杜甫自註曰員外季弟執金吾見知於代故有下句其語已明矣其註乃云落到執金吾結如此之類皆頗嫌於詞費重題鄭氏東亭詩華亭入翠微句爾雅山未及上曰翠微古有明訓其註乃云山曰翠微秋山也如此之類考證亦多未詳首列章法句法字法諸論其三折句法一條引塵中老盡力嵗晚病傷心一聯謂塵中字嵗晚字一折老字病字一折盡力字傷心字一折已嫌破碎又引峽雲籠樹小湖日落船明一聯謂峽字湖字一折雲籠字日落字一折樹小字船明字一折詩家有是句法乎
</p>
<div class="section" id="title-22"><h2>
	杜詩闡三十三卷<span class="jiazhu">江蘇周厚堉家藏本</span>
</h2></div>
<p class="em2">
	國朝盧元昌撰元昌有左傳分國纂畧已著錄是書成於康熙壬戌前有自序稱杜詩有因注而顯者有因注反晦者一晦於訓詁之太雜一晦於講解之太鑿一晦於援引之太繁反是者又爲膚淺凡庸之詞曰吾以杜注杜也則太陋其持論甚當然其注如四書講章其評亦如時文批語說詩不當如是說杜詩尤不當如是也
</p>
<div class="section" id="title-23"><h2>
	杜律疏八卷<span class="jiazhu">洗馬劉權之家藏本</span>
</h2></div>
<p class="em2">
	國朝紀容舒撰容舒有唐韻考已著錄此書因顧宸所撰辟疆園杜詩註解繁碎太甚又多穿鑿乃汰其蕪雜叅以己意以成是編初名杜詩詳解後以所解皆律詩又字字句句備爲詮釋體近於疏因改今名焉
</p>
<div class="section" id="title-24"><h2>
	讀杜心解六卷<span class="jiazhu">通行本</span>
</h2></div>
<p class="em2">
	國朝浦起龍撰起龍有史通通釋已著錄其書雖總題六卷而卷首分上下二冊不入卷數卷一分子卷六卷二分子卷三卷三分子卷六卷四分子卷二卷五分子卷五卷六分子卷二實二十六卷也自昔註杜詩者或編年或分體起龍是編則於分體之中又各自編年殊爲繁碎如江頭五詠以二首編入五言古詩三首編入五言律詩尤割裂失倫其賦及雜文舊本皆繫卷末起龍亦散附各詩之後如雜述附送孔巢父詩後秋述附秋雨嘆後祭房琯文附别琯墓詩後說旱附大雨詩後封西岳賦附贈獻納使田舍人詩後事尚相屬以三大禮賦附贈崔國輔于休烈詩後因詩中有謬稱三賦在句以皇甫淑妃碑附宴鄭駙馬宅詩後因公主爲淑妃所生以華州試進士策問附洗兵馬後因所問乃中興之政巳爲牽合至以天狗賦附靈湫詩後以雕賦附義鶻行後以畫太乙天尊圖文附李道士松樹障子歌後則强綴之甚矣自有別集以來無此編次法也其間考訂年月印證時事頗能正諸家之疎舛而句下之註漏畧特甚篇末之解繳繞亦多又詮釋之中每叅以評語近於點論時文彌爲雜糅與所撰史通通釋評與註釋夾雜成文者同一有乖體例殆好學深思之士而不善用所長者歟
</p>
<div class="section" id="title-25"><h2>
	類箋王右丞集十卷附文集四卷<span class="jiazhu">浙江范懋柱家天一閣藏本</span>
</h2></div>
<p class="em2">
	明顧起經撰起經字長濟更字玄緯無錫人嘉靖中以國子監生官廣東鹽課副使是集以王維詩分類重編五言古詩分十一門七言古詩分六門五言律詩分十一門五言排律分八門五言絶句分七門七言絶句分五門各爲箋註而以劉辰翁評散附句下冠以本傳年譜别以外編遺詩及同詠贈答畫評附後其文集四卷則絶無箋注大都區別繁碎更甚於王洙之割裂杜詩王十朋之竄亂蘇集如淸如玉壺氷詩雖題出鮑照白頭吟然實省試之作列之閨情殊爲不類配隸尤多乖舛也
</p>
<div class="section" id="title-26"><h2>
	樊紹述集註二卷<span class="jiazhu">浙江巡撫採進本</span>
</h2></div>
<p class="em2">
	國朝孫之騄撰之騄所輯尚書大傳已著錄樊宗師之文見稱於韓愈愈所爲墓誌稱其書號魁紀公者三十卷曰樊子者又三十卷春秋集傳十五卷表箋以下雜文凡二百九十一篇又雜銘二百二十賦十詩七百一十九唐書藝文志云樊宗師集二百九十一卷而今傳於世者止此二篇絳守居園池記舊有宋王晟劉忱所註至元時已不傳其載於輟耕錄者凡有二本其一爲灤陽趙仁舉字伯昻者所箋注其一不著註者姓名然宗儀亦僅著其句讀而不盡著其箋註此本以宗儀所得前本爲主而以後一本及它本注釋并題跋附焉至綿州越王樓詩序一篇則得自計有功唐詩紀事舊無句讀之騄以意創補之宗師文故爲詭異本非正軌韓愈以交游之故曲以文從字順許之然所謂二百九十一卷者卒以無傳則是非之公雖愈不能奪也之騄乃掇拾廢棄爲之註釋謂之好奇則可如謂有當於文章則未也故特存舊註絳守居園池記一篇示好奇之戒而此則附存目焉
</p>
<div class="section" id="title-27"><h2>
	香山詩鈔二十卷<span class="jiazhu">内府藏本</span>
</h2></div>
<p class="em2">
	國朝楊大鶴編大鶴字芝田武進人康熙已未進士官至左春坊左諭德是編用明馬元調所刋白氏長慶集本錄十之三四芟其所分門目但以五言七言分古今體編之
</p>
<div class="section" id="title-28"><h2>
	玉川子詩集註五卷<span class="jiazhu">浙江巡撫採進本</span>
</h2></div>
<p class="em2">
	國朝孫之騄撰盧仝詩唐書藝文志一卷書錄解題作二卷又外集一卷明正德中刋本作二卷蓋無外集全唐詩增多二十二篇編爲三卷之騄又增入櫛銘一篇月詩一篇編爲五卷然月詩見錦繡萬花谷其詞不類櫛銘則僅與梳銘異數字乃一詩而訛爲兩題不當重入且彭叔夏文苑英華辨證據羅袞四銘小序知櫛銘乃袞所作唐文粹誤題爲廬仝之騄均未能訂正殊考之未詳也<span class="jiazhu">案朱彝尊明詩綜以櫛銘爲明人所作僅刪去二兮字尤爲舛謬并附訂於此</span>仝詩故爲粗獷非風雅之正聲之騄嗜奇故特註之卷首月蝕一篇考據元和庚寅時事箋註最詳然後幅天若不肯信試喚辠陶鬼一問而今三台文昌宫云云應以問字爲句之騄乃以而今字爲句尤嫌割裂其他註亦多支蔓如客答蛺蝶一首引羅隱詩以釋黃雀字不顧其人之在仝後亦未免失檢矣
</p>
<div class="section" id="title-29"><h2>
	西崑發微三卷<span class="jiazhu">江蘇巡撫採進本</span>
</h2></div>
<p class="em2">
	國朝吳喬撰喬一名殳字修齡太倉人是編乃所說李商隱詩按唐書商隱傳稱與温庭筠段成式俱以四六得名號三十六體則商隱所作別無西崑之名楊億西崑倡酬集序稱取玉山冊府之義名曰西崑則西崑之名又非商隱所作此書標題先已失考其所說凡無題之詩又無一不歸於令狐綯如錦瑟一首劉攽中山詩話以爲令狐楚靑衣之名其說本謬計有功唐詩紀事稱爲令狐丞相靑衣蓋沿此文特省書楚名耳喬不考其源但據丞相之文亦執爲綯之靑衣他如少年一首明言外戚平羗第一功富平少侯一首明言十三身襲富平侯可嘆一首明言趙后樓中赤鳯來與綯何與皆鍜煉入之然則柳枝五首非商隱明作一序亦必謂爲綯作矣
</p>
<div class="section" id="title-30"><h2>
	李長吉歌詩彚解五卷<span class="jiazhu">浙江巡撫採進本</span>
</h2></div>
<p class="em2">
	國朝王琦撰琦有李太白詩注已著錄註昌谷集者宋有吳正子明有徐渭董懋策曾益余光姚佺又有宋劉辰翁評本然賀詩鏤心劌腎意匠多在筆墨之外往往可以意會不可言詮諸家多鑽研字句以求之失之愈遠琦此註兼采諸家之本故曰彚解亦不免尋行數墨之見或附會穿鑿或引據失當如雁門太守行塞上臙脂疑夜紫句舊註引古今註紫塞爲解本不爲謬而琦必從別本作塞上引王勃烟光凝而暮山紫句以就凝紫二字是豈塞上夜景耶又如勉愛行洛郊無爼豆弊廐慙老馬句舊本誤慚爲斬曾益註遂云斬老馬以祖別直謂殺馬食客固非事理余光註斬爲絶謂廐中無馬可乘亦牽强未安琦不從之是矣然不知此用陶潛詩馬廐講肆之意明儒者之不得志而以爲無爼豆以餞行即乘馬亦非强壯仍郢書燕說也至蘇小小墓詩油壁車久相待冷翠燭勞光彩西陵下風吹雨下與雨叶乃用古音集中如讀來爲釐押入支韻之類不一而足琦乃易末句爲風雨改以就待彩二韻尤失古法矣此類不可枚舉與諸家亦魯衛之政也
</p>
<div class="section" id="title-31"><h2>
	豐溪存稿一卷<span class="jiazhu">安徽巡撫採進本</span>
</h2></div>
<p class="em2">
	舊本題唐吕從慶撰前有任啟運所撰小傳稱從慶字世膺大梁人從其祖伸官於金陵廣明元年黄巢攻金陵從慶走歙之堨田及朱温篡唐遂遁居旌德萬山中隱居不仕稱唐遺民至南唐時乃卒年九十七其集厯代史志書目皆不著錄此本爲乾隆庚申其裔孫積祚所刋稱其從叔高祖元進所手錄黃之雋邵泰儲大文皆爲之序稱其湮没八百年而始顯然其書晚出授受源流渺不可考越宋元明至今忽傳於世論者頗以爲疑其詩如賊警之何以慰時匆遊多寳寺之先供座佛歆村徑即景之啼鳥斷還仍及長此樂淸礽草堂坐雨之憊黍轉餘精薄暮步村徑之飛蟲搏澗舞鳴鵲抱巢修醉卧田間里人扶歸之垂手引糢糊咏菊之風雨困秋曦皆不似晩唐五代人語又其中有懷嚴子陵前輩一題案李肇國史補稱進士互相推敬謂之先輩無稱古人以前輩之事杜甫詩畫手看前輩吳生遠擅埸又前輩飛騰入餘波綺麗爲亦僅用爲詞藻無稱人以某前輩之事况遠隔千年忽被此目唐人諸集實未前聞又春雪往柵山題中有敲詩驢子背上語案賈島咏推敲二字不定見唐摭言鄭綮言詩思在灞橋風雪中驢子背上見唐詩紀事在今日則爲故典在唐末猶爲近事不應從慶用之且稱吟詩爲推敲巳屬割裂至改爲敲詩明以前人實無此語疑爲贋鼎蓋亦有由矣
</p>
<div class="section" id="title-32"><h2>
	譚藏用詩集一卷集外詩一卷<span class="jiazhu">江蘇巡撫採進本</span>
</h2></div>
<p class="em2">
	舊本題唐譚用之撰用之字藏用其履贯時代不見於史新唐書藝文志載有譚藏用詩一卷次於劉言史黃滔之前全唐詩亦載用之詩一卷謂爲五代末人而宋史文苑傳又云開寳初有穎贄劉從義善爲文章張翌譚用之善爲詩張之翰善箋啟則又當爲宋初人厲鶚宋詩紀事遂系之於宋衆說紛紛莫能考定今此集前題姑蘇吳岫家藏本悉依宋鈔十一字後有譚氐子孫札一通稱集本元人抄宋板抄書家珍藏罕行於世云云是其書當出於明之中葉而全唐詩所載之七律四十首則別爲集外詩附之於後蓋亦其子孫所題以別於本集者然自宋以來閱數百年收藏者從未著錄而忽得於吳岫家又集外諸詩皆本於唐詩鼓吹當時郝天挺所選錄已不爲少乃無一篇出於本集其故頗不可解且反覆檢勘頗多疑竇如經厯官名不特唐百官志所無即宋代亦未曾置至元時始有此職而集中夢祝直詩乃有忽夢潯州祝經厯句其可疑者一也又吳眞人奉旨求賢詩不似唐人語考元時有道士吳全節被遇成宗仁宗英宗封崇文宏道眞入見於元史而延祐中嘗命眞人王壽衍求訪道行之士與此所云奉旨求賢者情事相近似當爲吳全節作其可疑者二也又集中贈胡守詩鋪敘時事極詳其大畧云因思閩廣間壤地有深阻兇豪據深洞老㓜負戈弩幸逢天子聖元師復神武詔書一日下海内盡歌舞橫筭罷舟車求賢復科舉而金盤山詩又有貞元紀年案貞元爲德宗年號距唐末百餘嵗時代大不相及而證諸唐書亦無閩廣作亂之事惟元史載成宗元貞元年昭賀膝邕澧全衡吉贛南安等處蠻寇竊發二年上思州叛賊黃勝許攻剽水西思光寨其後屢見於本紀似與閩廣兇豪之語相合而仁宗皇慶二年始行科舉與求賢復科舉語亦相近蓋元代未嘗有此制仁宗始法古舉行故謂之復若唐則科舉一代不絶不可謂之復矣貞元年號恐當是元貞之訛特元貞盡二年而此作七年爲不相符耳其可疑者三也又送趙容詩云武林楊柳舊依依甲第樓臺有是非莫道天涯龍已化但看雲際鶴還飛其意似指南宋之亡若唐末五代時則錢氏據有臨安勢方全盛安得有此語其可疑者四也豈用之遺集散佚殘缺其子孫剽他人所作攙襍其間以足卷帙故牴牾如是歟
</p>
<div class="section" id="title-33"><h2>
	范文正公尺牘三卷<span class="jiazhu">浙江巡撫採進本</span>
</h2></div>
<p class="em2">
	宋范仲淹撰仲淹有范文正集已著錄是編皆其平生手簡爲家書三十六首交游八十一首蓋其家子孫所輯宋時已於集外別行後有張栻及朱子所作文正書帖跋語二則當亦後人所附入原本五卷今止三卷則陳振孫所改編也
</p>
<div class="section" id="title-34"><h2>
	曾樂軒集一卷<span class="jiazhu">兵部侍郞紀昀家藏本</span>
</h2></div>
<p class="em2">
	宋張維撰維烏程人仁宗時官衛尉寺丞都官郞中張先之父也先嘗摘維所自愛詩十首繪爲十詠圖孫覺爲之序周密齊東野語備載其詩及覺序併述是圖始末甚詳此本乃安邑葛鳴陽所刋即從齊東野語錄出原圖殘缺佚其第五首故此亦惟存九首焉
</p>
<div class="section" id="title-35"><h2>
	別本公是集六卷<span class="jiazhu">山東巡撫採進本</span>
</h2></div>
<p class="em2">
	宋劉敞撰敞有春秋傳已著錄其文集久佚今始從永樂大典所載編次成帙此本乃錢塘吳允嘉從諸書中搜輯而成考宋文鑑尚有敞所作續諡法一篇唐順之右編有奏議六篇此集均未收入又誤載劉攽詩及詩文重複文同題異者數篇又舜讓禹以下三篇抄錄舛錯原目亦頗失先後之序然較之新喻所刻三劉集採摭稍富故今仍存其目不没其蒐輯之勞焉
</p>
<div class="section" id="title-36"><h2>
	陳副使詩一卷<span class="jiazhu">浙江巡撫採進本</span>
</h2></div>
<p class="em2">
	宋陳洎撰洎字亞之彭城人即師道之祖也皇祐中官至三司鹽鐵副使宋國史實錄皆不爲立傳故宋史亦失載其人此本僅詩十二首金侃跋語謂陸繩仲從宋人墨蹟卷錄出前有熙寧九年曲阜顔復序後有張徽司馬光蘇軾任希夷李埴五跋復序謂其事業在卿大夫者以補國利民傳埴跋亦謂景行懿文知者益鮮曲阜長道顔公侯官宏中鄭公而下諸大賢表而出之輯成巨軸蓋皆當時就題卷中者埴跋作於嘉定癸酉自皇祐改元至是一百六十餘年賢士大夫猶相與珍其遺篇景企不置則洎之爲人可知矣金侃又謂跋其後者尚有林希孫覺蘇轍徐積錢世雄諸人惟遺侯官鄭宏中一跋今希等諸跋並佚不存則已非侃所見之本又顔復稱詩二十二篇蘇軾稱詩二十五篇今所存僅及其半亦不知何時散失厲鶚宋詩紀事載洎詩十三篇較此本多過項羽廟過田文墓二篇惟此本所有之黃鵠詩鶚失採耳
</p>
<div class="section" id="title-37"><h2>
	居士集五十卷<span class="jiazhu">内府藏本</span>
</h2></div>
<p class="em2">
	宋歐陽修撰前列蘇軾序及年譜舊本毎卷有熙寧五年子發等編次數字而軾序謂得於其子棐乃次而論之蓋序作於元祐六年時發已卒故序中不及耳慶元中周必大編次修集自居士集外有外集等九種通一百五十三卷此編僅三之一然出自修所手輯文獻通考引葉夢得之言曰歐陽文忠公晩年取平生所爲文自編次今所謂居士集者往往一篇閱至數十過有累日去取未决者則其選擇爲最審矣此本又取淳熙間孫益謙所校重鐫卷末列諸本字句異同極爲詳核又一本爲明代朝鮮所刊校正亦極精審以周必大所編文忠集已全部收入無庸複錄故今惟存其目焉
</p>
<div class="section" id="title-38"><h2>
	歐陽遺粹十卷<span class="jiazhu">編修勵守謙家藏本</span>
</h2></div>
<p class="em2">
	明郭雲鵬編雲鵬爵里未詳卷首有嘉靖丁未雲鵬自敘以陳亮歐陽文粹僅錄一百三十篇所收太隘乃補錄八十三篇附刻其後然亮所錄持擇精審與本集亦多有異同宋人舊本存之可以備參考此則全從本集採出字句旣無可互證又其精不及亮所錄而其博又不及修所自定居士集實兩無所取故析出別存其目焉
</p>
<div class="section" id="title-39"><h2>
	老泉文妙<span class="jiazhu">無卷數　編修勵守謙家藏本</span>
</h2></div>
<p class="em2">
	明郭祥鵬編祥鵬泰和人成化辛丑進士是集於蘇洵集中摘取權書十篇衡論十篇幾策二篇別爲一集按洵全集具存其文章之妙豈止於此此選亦無謂甚矣
</p>
<div class="section" id="title-40"><h2>
	東坡外集八十六卷<span class="jiazhu">江蘇巡撫採進本</span>
</h2></div>
<p class="em2">
	不著編輯者名氏前有焦竑序稱世傳東坡集多亂以他人之作如老蘇水官九日上魏公送僧智能三詩叔黨颶風思子臺二賦人知其謬至和陶擬古九首大悲圓通閣記本子由作見欒城遺言虛飄飄三首與黃秦倡和見少游集睡鄉記擬無功醉鄉記而作今並屬子瞻代滕甫辨謗王銍謂爲其父作四六話備載其文大率紀次無倫眞贋相雜最後得外集讀之多前所未載而卷帙有序如題跋一部游行詩文字畫等各以類從而盡去志林仇池筆記之目最爲精核其本傳自秘閣云云考和陶擬古九首雖見於欒城遺言其實軾轍各自有詩所謂客從遠林薄依墻種楊柳者轍詩也有客叩我門繫馬門前柳者軾詩也竑所糾摘未爲盡確又轍所作軾墓誌載所作凡六集晁陳二家所錄多應詔集十卷宋史藝文志所載凡十一集皆無此八十六卷之本且外集之名以別内集軾之詩文旣已全載於此別無所謂内集則外集之名殊無根據竑稱得之秘閣不知明代之書盡於楊士奇張萱所錄二家之目不載竑又何從而得之此直竑以意刪併託之舊本耳
</p>
<div class="section" id="title-41"><h2>
	黃樓集二卷<span class="jiazhu">兩淮馬裕家藏本</span>
</h2></div>
<p class="em2">
	明魯點編胡廷宴補點有齊雲山志已著錄廷宴漳州人點書成於萬曆甲辰廷宴補刋則在丁未相距二三年而廷宴序稱嵗久浸壤漸以失次殆不可曉蓋明代朝覲官入都例以重貨賂津要其餘朝官則刋書一部佐以一帕致餽謂之書帕其書即謂之書帕本其倉卒不暇自刋者則因舊官所刋稍改面目而用之動以舊刋漫漶爲詞而偶忘其相去不久也宋熙寧十年蘇軾守徐州值河決澶淵南溢於泗城幾没軾捍禦百方城以無恙乃取土尅水之義即城東門爲樓堊以黃土名曰黃樓其弟轍及秦觀皆爲之賦陳師道爲之銘軾亦有九日黃樓黃樓觀月諸詩遂爲古蹟點官徐州因裒軾詩文作於徐州者爲一集題曰黃樓集實非皆爲黃樓作也入之地理名實不倫今仍入之別集附軾集後焉
</p>
<div class="section" id="title-42"><h2>
	東坡守膠西集四卷<span class="jiazhu">浙江巡撫採進本</span>
</h2></div>
<p class="em2">
	明閻士選編士選字立吾綏德州人萬曆庚辰進士官至山東按察使是編乃士選爲萊州府知府時採蘇軾在膠西詩文刻爲一帙以尚有挂漏及官按察使時補完之其王宗稷年譜亦僅摘錄熙寧八年乙卯軾到密州及十年丁巳自密移知河中府復改知徐州一段蓋借軾以重膠西也
</p>
<div class="section" id="title-43"><h2>
	蘇文奇賞五十卷<span class="jiazhu">江蘇周厚堉家藏本</span>
</h2></div>
<p class="em2">
	明陳仁錫編仁錫有繫辭十篇書已著錄是編取東坡七集分體選錄一以時文之法批點之至於志林之屬亦皆摘錄不知是固不以文章論也颶風賦乃蘇過之作後人誤題其父仁錫因而錄之亦漫無考證矣
</p>
<div class="section" id="title-44"><h2>
	東坡禪喜集十四卷<span class="jiazhu">浙江巡撫採進本</span>
</h2></div>
<p class="em2">
	明凌濛初編濛初有聖門傳詩嫡冢已著錄先是徐長孺嘗取蘇軾談禪之文彚集成編唐文獻序而刋之濛初以其未備更爲增訂萬曆癸卯濛初與馮夢禎遊吳閶携是書舟中各加評語於上方至天啟辛酉與山谷禪喜集並付之梓濛初喜取前人小品以套板刻之剞劂頗工而無裨藝苑此亦其一種也
</p>
<div class="section" id="title-45"><h2>
	東坡養生集十二卷<span class="jiazhu">内府藏本</span>
</h2></div>
<p class="em2">
	國朝王如錫編如錫字武工江寧人是編前有王思任序則當成於前明之末然又有康熙甲辰邱象升序蓋書成於崇禎中批點行世則出象升手也其書取蘇軾詩文雜著有闗於閒適頤養者分飮食方藥居止游覽服御翰墨妙理調攝利濟述古志異十二門軾以文章氣節雄視百代其游戲諸作大抵患難中有托而逃如錫乃惟錄其小品所謂飛鴻翔於寥廓而弋者索之藪澤也使軾僅以此見長則軾亦一明季山人而已矣何足以爲軾乎
</p>
<div class="section" id="title-46"><h2>
	蘇詩摘律六卷<span class="jiazhu">内府藏本</span>
</h2></div>
<p class="em2">
	舊本題長垣縣知縣無錫劉宏集註不詳時代惟取蘇軾集七言律詩注之潦草殊甚
</p>
<div class="section" id="title-47"><h2>
	吕次儒集一卷<span class="jiazhu">編修汪如藻家藏本</span>
</h2></div>
<p class="em2">
	宋吕南公撰南公有灌園集已於永樂大典中裒輯成編此本乃後人採掇而成僅麻姑山詩二十四首福山詩一首文三首仍以符行中原序冠之其麻姑山詩蓋出麻姑山志前有小引西江詩話所載之葛仙峯詩即在其中而題作上葛仙壇標目小異其錢鄧州不燒楮鏹頌一首則自吕祖謙宋文鑑中錄岀者也篇帙寥寥採摭殊爲寒窘今旣別編巨帙此爲廢稿矣
</p>
<div class="section" id="title-48"><h2>
	支離子集一卷<span class="jiazhu">浙江鮑士恭家藏本</span>
</h2></div>
<p class="em2">
	一曰竹堂集宋道士黃希旦撰希旦邵武人一名晞字姬仲自號支離子熙寧中嘗召至京師典太乙宫事後病卒其徒傳爲仙去無可證驗也此集爲淳祐已酉九龍觀道士危必升所編後附小傳云希旦爲九天彌羅眞人掌上帝章奏語甚怪妄其詩亦凡近無深致不類出世有道者之言且希旦没於熙寧甲寅不云有詩越一百七十五年是集忽出於羽流則非惟仙去之說事涉荒誕并此集殆亦依託矣
</p>
<div class="section" id="title-49"><h2>
	山谷刀筆二十卷<span class="jiazhu">編修汪如藻家藏本</span>
</h2></div>
<p class="em2">
	宋黃庭堅撰庭堅全集已著錄此乃所著尺牘也以年爲次自初仕至館職四卷居憂時三卷在黔州三卷戎州七卷荆渚二卷宜州一卷皆於全集中摘出別行者然是編向有宋槧本非後人所爲考宋史藝文志楊億亦以刀筆別行蓋當時風氣有此一體云
</p>
<div class="section" id="title-50"><h2>
	精華錄八卷<span class="jiazhu">浙江鮑士恭家藏本</span>
</h2></div>
<p class="em2">
	舊本題宋任淵編淵有山谷内集註已著錄是集皆摘錄黃庭堅詩文前有淵序不著年月又有朱承爵題詞稱嘗得其目錄蓋宋元祐間刻板而亡其文心寳其名而竊病其實久之始獲旁稽載籍緣目尋詞以還故物若太史大全詩宋文鑑文苑英華文翰類選光岳英華諸集悉掇拾無遺云云考庭堅卒於徽宗崇寧四年乙酉是書之選雖無年月然稱黃太史山谷集幾萬篇嘗節其畧而謬注三十之一也則成於所注内集後内集注中已稱徽宗爲徽考鄱海許尹敘内集注亦稱作於紹興時此集旣刻於元祐中何以反在其後且錄中詩文以本集年月核之已有崇寧中作何以預刻於元祐時集中之目亦往往與本集不合如夜發鄂渚曉泊漢陽親舊擕酒追送一題是時庭堅自武昌赴宜州貶所故親舊追送至於漢陽此本割裂其文作漢陽親舊追送則親舊屬之漢陽追送字不可通矣又用前韻贈高子勉一題乃庭堅自用其韻本集可考此本乃作和高子勉則事實全乖矣謝公定和二謝秋懷邀子同作一題有末四字乃見倡和之意此本無此四字則謝公定自和二謝與庭堅無闗矣甚至雙井茶詩人間風日不到處四句乃七言古詩之前半而割爲絶句改其題曰内直觀化第十一首之竹筍初生一絶改其題曰三月江南修水記一篇乃取庭堅書幽芳亭一篇摘其中一段而畧增末數語其餘竄亂不可勝數淵所注内集年經事緯考證詳明何以此集憒憒至此至於所錄集申不載諸詩西湖徒魚和蘇公二首乃陳師道三首之二見後山集中淵亦嘗注師道詩何以兩集並收漫無一語之訂正其新竹一首乃陸游詩題曰東湖新竹見劍南集中淵何以能於數十年前預見之其爲僞托固可不攻而破且承爵序旣稱緣目尋詞集中一題數首者目中並無明文云摘選某首何以摘選者較多又稱所採之詩有文苑英華乃宋太宗時宋白等奉勅編撰所錄詩文止於唐代何以有庭堅之作排律之名唐宋元人皆無之舊集具存可以覆按至元末楊士弘所選唐音始以排律標目高棅選唐詩品彚仍之不改乃沿用至今何以此本刋於宋時巳有五言排律其爲承爵依託爲之亦確鑿無疑何景明曰山谷精華錄任淵選者其所採取多不愜人意王士禎曰精華錄八卷有天社任淵自序錄中取舍未愜人意張宗柟亦曰觀其錄取大意祗以備體且多闌入游戲之作非上選也宗柟所見者稱嘉靖間摹宋槧本士禎所見者稱明章邱李開先家宋槧本皆在承爵之後何景明雖正德時人而比承爵亦差後蓋皆即承爵此刻托諸宋槧觀士禎所記任淵序與此本不異一字而承爵之序與淵序貌爲軋茁如出一手其作僞之跡固了然矣向來藏書之家珍爲秘笈蓋以名取之未及一一核其實耳
</p>
<div class="section" id="title-51"><h2>
	山谷禪喜集二卷<span class="jiazhu">内府藏本</span>
</h2></div>
<p class="em2">
	明陶元柱編元柱始末未詳是集於黃庭堅集中錄其闡發禪理者別爲一書蓋欲以配東坡禪喜集也
</p>
<div class="section" id="title-52"><h2>
	后山詩集十二卷<span class="jiazhu">江蘇巡撫採進本</span>
</h2></div>
<p class="em2">
	宋陳師道撰師道有全集已著錄此本爲雍正乙巳嘉善陳唐所刋正集六卷仍魏衍所編之舊逸詩五卷詩餘一卷則唐蒐輯諸書補所未備者也正集舊有任淵註今皆削去別本各行未爲不可唐同里吳諄爲作序乃極論其註當削則謬之甚矣
</p>
<div class="section" id="title-53"><h2>
	襄陽遺集一卷<span class="jiazhu">兩淮馬裕家藏本</span>
</h2></div>
<p class="em2">
	明范明泰編明泰有米襄陽外紀已著錄此乃所輯米芾遺文考芾寳晉英光集世有傳本明泰蓋未之見故蒐采各書裒爲此編然闕畧殊甚至於倒書心經呪語一則本佛書舊文非芾所撰亦登簡牘則更誤矣
</p>
<div class="section" id="title-54"><h2>
	斜川集十卷<span class="jiazhu">江蘇蔣曾瑩家藏本</span>
</h2></div>
<p class="em2">
	舊本題宋蘇過撰過軾之季子字叔黨斜川其自號也事蹟附載宋史蘇軾傳其集文獻通考作十卷世無傳本王士禎香祖筆記稱康熙乙酉有書賈來益都之顔神鎭擕蘇過叔黨斜川集僅二冊價至二百金有奇惜未得見之其存佚今不可知然士禎所記多傳聞之詞未必確也此集乃近時坊間所刋其本但有邊闌而不界毎行之烏絲此本染紙作古色毎頁補畫烏絲而僞鐫虞山汲古閣毛子晉圖書一印印於卷末蓋欲以宋板炫俗然考晁說之所作蘇過墓誌過卒於宣和五年此集中所稱乃嘉泰開禧諸年號以及周必大姜堯章韓侂冑諸人過何從見之其中所指時事亦皆在南渡以後尤爲乖剌案劉過龍洲集中所載之詩與此盡同蓋作僞者因二人同名爲過而抄出昌題爲斜川集刋以漁利耳龍洲集已別著錄此本本不足存以世傳刋本抄本不一而足且卷數與文獻通考所載相合恐其熒聽故存其目而辨之焉
</p>
<div class="section" id="title-55"><h2>
	雙峯存稿六卷<span class="jiazhu">江西巡撫採進本</span>
</h2></div>
<p class="em2">
	舊本題宋進士舒邦佐平叔撰宋志及諸家書目皆不著錄厲鶚宋詩紀事亦不載其名前有自序稱早困舉子業竊第後方學四六語又稱尚書劉公曾爲辛丑省試官余以晩出門生之禮事之辛丑爲徽宗宣和三年則邦佐當爲北宋末人集中有和洪龜父歲晏詩龜父黃庭堅甥洪朋字也庭堅最賞其詩而劉克莊後村詩話稱其早卒則邦佐與之倡和又在徽宗以前序末題甲子嵗四月而中云投紱西歸老於三徑甲子爲高宗紹興十四年則其老而退休在南宋之初而集中有賀黃察院啟在紹熙四年迎潭帥朱殿撰啟在紹熙五年上距高宗甲子凡五十年邦佐當已百有餘嵗乃復在仕途似無此理況邦佐及見洪朋則與蘇軾陳師道僧道潛皆同時人特相距先後間耳自序稱願借後山向來一瓣香敬爲曾南豐句則陳師道語也眞隱集序稱遞相傳寫不無魚魯謹守昔人白鷗没浩蕩采菊見南山之戒則蘇軾語也其詩復云不如陶靖節客至空持甌不如蘇東坡勝敗兩忘憂又云大蘇文章繼老蘇魏徴勲業付魏謩又云參寥已似絮沾泥天女雖來煖非肉皆作典故用之尤爲可疑他如池平初鬭蛤柳老半藏鴉即軾詩之夜涼初吠蛤柳老半書蟲也早爲挂銅鉦即軾詩之樹頭初日挂銅鉦也小雨止還作虛牕暗又明即軾詩之微雨止還滴小窗幽且妍也蜜熟花蜂亦慣營即軾詩之蜜熟黃蜂亦懶飛也卷地風來忽吹散即軾詩之驀地風來忽吹散也刻意學歩亦不應雷同至此其爲摭軾詩贋作痕迹顯然至於宋璟梅花賦宋已不傳故李綱集有補作其序甚明今集中有讀廣平梅花賦詩知其出在劉壎隱居通議之後梅子又生仁句乃以唐寅詩試嘗梅子又生仁句截去二字知其出於唐寅之後是殆近時之所爲耳
</p>
<div class="section" id="title-56"><h2>
	別本海陵集一卷<span class="jiazhu">浙江巡撫採進本</span>
</h2></div>
<p class="em2">
	宋周麟之撰麟之海陵集二十三卷外集一卷已著錄此本凡詩六十三首文四篇即外集一卷書賈削去標題外集字別作僞帙以售欺耳
</p>
<div class="section" id="title-57"><h2>
	李忠定集選四十四卷<span class="jiazhu">福建巡撫採進本</span>
</h2></div>
<p class="em2">
	宋李綱撰綱有梁溪集已著錄此本凡錄奏議十五卷文十六卷詩六卷靖康傳信錄三卷建炎進退志四卷冠以本傳一卷行狀三卷明萬曆中閩人李嗣元所撰其凡例稱限於貲不及全刋也兵燹板佚國朝康熙已酉建寧李榮芳又重刋之稱購得三舊本皆有殘缺合之乃成完帙其用力頗勤梁溪全集大抵藏書舊家始有之世不多見今行於世者惟此本故附存其目不没剞劂之功云
</p>
<div class="section" id="title-58"><h2>
	林泉結契五卷<span class="jiazhu">編修汪如藻家藏本</span>
</h2></div>
<p class="em2">
	宋王質撰質有詩總聞已著錄是編乃商邱宋犖摘紹陶錄中山友辭山友續辭水友辭水友續辭山水友續辭各爲一卷謂其有玩物適情之趣改題此名其文則無所增損也
</p>
<div class="section" id="title-59"><h2>
	北山律式二卷附王炎詩一卷晁沖之詩一卷<span class="jiazhu">浙江鮑士恭家藏本</span>
</h2></div>
<p class="em2">
	宋葉夢得所選程俱詩也夢得有春秋傳俱有麟臺故事皆已著錄是編前有夢得序稱致道北山集四十卷旣爲之序人皆知致道之文而不知其詩即知其詩亦僅知其古風而不知其律詩之妙及門鄭晦係致道同里人初學韻語予謂其何舍近而就遠也因選錄致道近體詩二卷名曰北山律式云云其文淺鄙不似夢得他作北山集已別著錄此爲駢拇枝指無論眞僞矣卷後附錄王炎雙溪類稿十數首晁沖之具茨集數首尤不解其何意大抵雜凑之本姑充挿架之數者也
</p>
<div class="section" id="title-60"><h2>
	別本汪文定集十三卷<span class="jiazhu">江蘇巡撫採進本</span>
</h2></div>
<p class="em2">
	宋汪應辰撰應辰全集已於永樂大典内裒輯成編別著於錄此本乃明程敏政以内閣藏本選錄而成非其完帙
</p>
<div class="section" id="title-61"><h2>
	延平文集三卷附錄二卷<span class="jiazhu">編修汪如藻家藏本</span>
</h2></div>
<p class="em2">
	宋李侗撰侗有朱子所輯延平問答已著錄此本乃侗裔孫葆初更彚詩文一卷附綴於後改題此名故宋志不載前三卷均標曰朱熹編其實朱子惟編問答未編詩文特借以爲重耳後二卷爲附錄則朱子所爲行狀之類也
</p>
<div class="section" id="title-62"><h2>
	別本蘆川歸來集六卷<span class="jiazhu">編修汪如藻家藏本</span>
</h2></div>
<p class="em2">
	宋張元幹撰是集已於永樂大典中裒輯成編别著於錄此本凡詩二卷雜文三卷末附幽巖尊祖事實一卷詩僅有近體又編次無緒至以題米元暉瀑布橫軸一詩題蘇養直絶句後一詩題江天暮雨圖一詩題江貫道絶壁古松一詩入之雜文跋類中蓋殘缺掇拾之本也
</p>
<div class="section" id="title-63"><h2>
	陳文恭公集十三卷<span class="jiazhu">浙江鮑士恭家藏本</span>
</h2></div>
<p class="em2">
	舊本題宋陳康伯撰康伯字長卿弋陽人宣和三年中上舍丙科仕終尚書左僕射同中書門下平章事諡文恭事蹟具宋史本傳是集爲其裔孫以範編次并以誥勅及諸書文字有涉於康伯者彚附於後然遺文僅二卷而附錄乃十一卷末大於本殊非體例且遺文亦多僞作如所載謝勅命修家譜表稱昨進家譜勅令史院編修塡諱自古以來無是事理其謝語稱伏惟聖躬保重聖壽隆長而首稱臣康伯叩頭拜謝曰末稱臣等不勝欣躍無任感戴叩謝之至尤不曉宋人章表體例又首載原序一篇稱乾道七年新安門人朱熹頓首拜書於碧落洞天其詞鄙陋殊甚朱子年譜具在不言有此師朱子集中亦無此文蓋無往而不僞也
</p>
<div class="section" id="title-64"><h2>
	志道集一卷<span class="jiazhu">浙江鮑士恭家藏本</span>
</h2></div>
<p class="em2">
	舊本題宋顧禧撰禧字景繁吳郡人居於光福山閉戶誦讀不求仕進紹興間有司以遺逸薦不起後築室邳村表曰漫莊凡田居五十年而終嘗與吳興施宿注蘇軾詩行於世陸游序所謂助以顧君景繁之賅洽是也兹編稱禧子宏聞搜求遺稿從江浙提刑轉運任某抄得若干首取魯論隱居求志之義題曰志道集然莫知其所自來卷首有禧姪長卿序稱禧以文章擅名爲里中同學所忌指作周世宗宫詞禍幾不解會以遺逸薦得白於是杯酒釋奠盡焚生平所著述凡百餘卷無復雙字存者其敘述禧生平頗具惟序末署至元壬辰乃元世祖即位之二十九年禧爲宋高孝時人相距一百餘年安得有其姪尚在爲之作序又考集中多載洪興祖倡和之作興祖當紹興中以忤秦檜貶死禧正與之同時又似乎眞出禧手惟贈行省任古一首宋時無此官名而序中則作提刑轉運任公復與宋制相合其長卿結銜稱石泉書院山長福州路教授又非宋官殊叅錯不可解詩僅三十餘首且多俚句疑其岀於依託也
</p>
<div class="section" id="title-65"><h2>
	千慮策二卷<span class="jiazhu">江西巡撫採進本</span>
</h2></div>
<p class="em2">
	宋楊萬里撰萬里有誠齋易傳已著錄是編凡君道三策國勢三策治原三策人才三策論相二策論將二策論兵二策馭吏三策選法二策刑法二策冗官二策民政三策前有自序已載於誠齋集中此江西所刋別行本也本傳稱虞允文爲相見此策薦爲國子博士則當時已別行矣
</p>
<div class="section" id="title-66"><h2>
	錦繡論二卷<span class="jiazhu">永樂大典本</span>
</h2></div>
<p class="em2">
	舊本題宋楊萬里撰考宋貢舉條式第二場試論一道限五百字以上成此編蓋當時應試程式也然體例拘陋未必眞出於萬里疑併書中國子監批點皆坊賈托名耳
</p>
<div class="section" id="title-67"><h2>
	分類誠齋文膾後集十二卷<span class="jiazhu">副都御史黄登賢家藏本</span>
</h2></div>
<p class="em2">
	不著編輯者名氏其書分三十二類取楊萬里易傳千慮策中之語摘錄標題各加批點殊爲庸俗又有題見此集而注云文見前集者亦非完書相其板式乃麻沙舊刻蓋宋末書坊陋本也
</p>
<div class="section" id="title-68"><h2>
	蘂閣集一卷<span class="jiazhu">兩淮馬裕家藏本</span>
</h2></div>
<p class="em2">
	舊本題宋辛棄疾撰棄疾有美芹十論已著錄是編集六朝及唐人詩句爲五七言近體平聲上下三十韻韻爲一首前有棄疾自序今按唐韻及宋禮部韻皆上平二十八部下平二十九部及理宗末平水劉淵始併爲上下平各十五部棄疾當高光寧之朝平水韻未出安得而用其部分且平韻分上下自廣韻已然集中顧以一先爲十六先至咸韻爲三十此向來韻書所無又據魏了翁之說唐韻下平作二十九先而小變之者也至集句始於晉傅咸宋王安石孔武仲皆有是體今序首即云集韻非古又舍王孔而獨舉陳后山林莆田尤極疎舛文筆亦頗類明末竟陵一派決不出棄疾之手也
</p>
<div class="section" id="title-69"><h2>
	別本攻媿文集三十二卷詩集十卷<span class="jiazhu">兵部侍郞紀昀家藏本</span>
</h2></div>
<p class="em2">
	宋樓鑰撰鑰攻媿集已著錄此本前後無序跋又文集有目而詩集無目較原集少七十八卷蓋後人選錄而成然世所傳寫大抵此本今亦附存其目焉
</p>
<div class="section" id="title-70"><h2>
	朱子大同集十三卷<span class="jiazhu">江蘇巡撫採進本</span>
</h2></div>
<p class="em2">
	宋陳利用編明林希元增輯希元有易注存疑已著錄是集皆朱子官同安時所作考朱子年譜二十四嵗爲同安主簿越二年受學於李侗又四年秩滿而歸凡莅事七年其稱大同者唐貞觀中於同安置大同埸宋時亦有大同驛從古名也詩文皆全集所載問答亦語錄所收別無新異徒以賢者所莅人爭攀附以爲重故同安之人裒刻以夸飾其地實不足以盡朱子而朱子亦不藉此表章也
</p>
<div class="section" id="title-71"><h2>
	晦菴文鈔續集四卷<span class="jiazhu">安徽巡撫採進本</span>
</h2></div>
<p class="em2">
	明崔銑編銑有讀易餘言已著錄宣德中常熟吳訥有晦菴文鈔六卷銑以其未備復爲續輯而畧釋大意於每篇之末蓋與訥書相輔而行目錄以七卷爲始亦合訥書計之也
</p>
<div class="section" id="title-72"><h2>
	朱子文集大全類編一百十一卷<span class="jiazhu">兵部侍郞紀昀家藏本</span>
</h2></div>
<p class="em2">
	國朝朱玉編玉建陽人朱子十六代孫也是編以朱子正續別三集合而爲一俾諸體各以類從毎體之中又以編年爲先後分爲八冊一冊爲道學淵源世系題贊事實年譜祭文行狀褒典祠廟及門人姓氏附錄凡三卷二冊爲賦詩詩餘凡十卷三冊爲封事奏劄凡二卷四冊爲政蹟宮觀經筵表文疏文凡十一卷五冊爲書劄凡十四卷六冊爲問答凡三十五卷七冊爲雜著凡十五卷八冊爲序記祝文碑文行狀墓表墓誌事實年譜遺事及庭訓墨蹟附編著書目凡二十一卷毎卷各爲之引述其用力頗勤然割裂煩瑣究不及大全集之原本爲能存其舊也
</p>
<div class="section" id="title-73"><h2>
	別本象山文集六卷<span class="jiazhu">江西巡撫採進本</span>
</h2></div>
<p class="em2">
	宋陸九淵撰舊本題九淵門人傅子雲編首卷爲年譜次卷爲講學語録後四卷爲詩文末附以諡議行狀前有萬曆乙卯金谿傅文兆重刻序稱文集已經七刻殊無善本友人周希旦得全集而刻之金陵集中不敢刋削一字又稱吾家子雲與先生同里云云考九淵子持之所作年譜云開禧元年乙丑持之編遺文爲二十八卷外集八卷楊簡序之三年丁卯撫州守括蒼高商老刋於撫州是爲初本又云嘉定五年壬申八月張衎編遺文成傅子雲序之未言刋板與否是爲第二本是年九月江西提舉袁燮刋其文集三十二卷於倉司稱爲持之所裒益是爲第三本紹興四年辛卯燮之子甫文重刋之是爲第四本文獻通考作象山集二十八卷外集四卷與三十二卷數合併載燮序於後宋史藝文志亦同無所謂六卷之本亦無所謂傅子雲編之事其文僅全集五分之一則不敢刋削一字之說尤爲誕妄蓋後人選刻之本文兆以宗族之故借張衎本有子雲作序一事遂題其名實非當日之舊其年譜亦多所竄亂如載形家占其先墓之言有糊糊塗塗生一個大孔夫子之語顯爲不學者所妄加也
</p>
<div class="section" id="title-74"><h2>
	別本緣督集十二卷<span class="jiazhu">浙江鮑士恭家藏本</span>
</h2></div>
<p class="em2">
	宋曾丰撰丰集久無完本近始採永樂大典所載葺綴成帙已著於錄此本爲其十世孫自明所輯萬曆癸未詹事講爲選而刻之據事講自序其先本曾氏裔也所選僅詩三卷文九卷挂漏頗多今已採其中永樂大典所未載者編入新本故附存其目不更繕錄焉
</p>
<div class="section" id="title-75"><h2>
	止齋論祖五卷<span class="jiazhu">浙江鮑士恭家藏本</span>
</h2></div>
<p class="em2">
	宋陳傅良撰傅良有春秋傳已著錄初傅良講學城南茶院時以科舉舊學人無異辭於是芟除宿說標發新頴學者翕然從之此論五卷蓋即爲應舉而作也首列作論要訣八章中分四書諸子通鑑君臣時務五門凡爲論九十二篇考止齋文集卷末附錄雜文數首編内守令文章民論三篇存焉餘皆削而不錄疑傅良當日自悔其少作故其門人編次之時不以入集特別錄此本私存爲程試之用耳
</p>
<div class="section" id="title-76"><h2>
	南塘四六一卷<span class="jiazhu">浙江巡撫採進本</span>
</h2></div>
<p class="em2">
	宋趙汝談撰汝談字履常太宗八世孫居於餘杭淳熙十二年進士官至權刑部尚書事蹟具宋史本傳汝談在當時頗以詩名厯掌制誥亦以文章典雅見稱其嘉定賀玉璽表有函封遠致不知何國之白環瑑刻孔彰咸曰寧王之大寳四語王應麟困學紀聞極稱之今全篇在集中然他作不盡如是也
</p>
<div class="section" id="title-77"><h2>
	別本後樂集十卷附錄二卷<span class="jiazhu">江蘇巡撫採進本</span>
</h2></div>
<p class="em2">
	宋衞涇撰涇集本五十卷刋於元代嵗久散佚今從散見永樂大與中者編次成帙巳著於錄此本乃其十四世孫楫所輯以志乘諸傳及遺像弁卷首而以廷試策爲卷一奏疏爲卷二至卷九各以時代編次其末卷則涇與人往還書及所題詩而以後人祠祀之類附焉楫之大旨以奏疏爲主故詩別錄於末然與後人之文雜編究非體例其搜採頗爲未周亦不及新編之完備也
</p>
<div class="section" id="title-78"><h2>
	騷畧三卷<span class="jiazhu">浙江汪啟淑家藏本</span>
</h2></div>
<p class="em2">
	宋高似孫撰似孫有剡錄已著錄是編皆所擬騷賦凡三十三篇其後欵乃詞一篇集杜甫詩八句柳宗元詩四句爲之殊纎詭也
</p>
<div class="section" id="title-79"><h2>
	棠湖詩稿一卷<span class="jiazhu">浙江鮑士恭家藏本</span>
</h2></div>
<p class="em2">
	舊本題宋岳珂撰珂有金陀稡編已著錄兹編乃所作宮詞一百首皆咏北宋之事前有珂自序稱棠湖綸釣之暇適有猶子從軍自汴歸誦言宮殿鐘簴儼然猶在慨想東京盛際文物典章之偉觀聖君賢相之懿範輙用王建體成一百首以示黍離宗周之末志云云其本爲鮑氏知不足齋所刋宋以來公私書目悉不著錄不知其所自來珂序亦無年月考珂桯史稱紹熙壬子年十嵗則端平甲午金亡之嵗其年僅五十二固猶及見宋師之入汴又據所作玉楮集珂以紹定癸巳坐黜至嘉熙戊戌乃重召則滅金時珂正閒居與序亦合然汴京圖籍盡入於金史有明文詩中乃云卷帙異書三十萬至今光采動奎星所謂今者何時也禇摹蘭亭終存已法蘇和陶詩不掩本色珂玉楮集具存其詞與此迥殊雖酷學唐人未必遽失故歩至於如此又王建王珪花蕋夫人宋徽宗楊皇后諸家宮詞今或有不省爲何語者蓋宮禁舊事載籍不能備錄往往無徵此一百首則檢點宋人說部無不可注其端委何珂之所述盡今人之所知也昔厲鶚作宋詩紀事凡鮑氏藏書無不點勘今所進本標識一一具存獨無一字及此書則出在鶚後矣疑鶚及符曾等七人嘗合作南宋雜事詩而其北宋雜事詩則未及成書或遺稿偶存好事者嫁名於珂耶
</p>
<div class="section" id="title-80"><h2>
	松垣集十一卷<span class="jiazhu">衍聖公孔昭煥家藏本</span>
</h2></div>
<p class="em2">
	舊本題宋幸元龍撰元龍字震父高安人宋史不爲立傳據集中所言嘗舉進士理宗朝任朝奉郞郢州通判以論史彌遠爲陳晐所劾罷歸是集宋志亦不著錄所載凡疏三篇書四篇記事六篇序一篇行狀一篇墓誌銘一篇詩十首前有像贊及傳今已佚後爲事迹一卷載所判岳飛万俟卨子孫爭田不知何人所記疑即集中稱濵谷居士者所爲濵谷名鳴鶴即元龍後裔搜輯遺稿編成此帙者也詩文各繫以評語間有註釋亦頗踈畧元龍事迹無考其題曰幸淸節公亦莫詳其得諡之由首篇論國是疏内自引所作與陳晐劉之傑二律而終之曰二詩之意切矣殊非臣子對君之體他文亦多鄙淺而詩謂一篇爲一韻尤古無是例殆出依託其事迹類中載万侯卨子孫與岳飛家爭田委問一十三州府縣不能決理宗御批金牌勅賜諸侯劍皂纛旗袞龍筆架玳瑁硯委公裁斷又稱判畢奏聞上大喜賜緋魚袋一象笏一玉帶一金帛百端梅花金臺盞一付是直委巷之語矣古來有是事乎
</p>
<div class="section" id="title-81"><h2>
	臞軒四六二卷<span class="jiazhu">浙江鮑士恭家藏本</span>
</h2></div>
<p class="em2">
	宋王邁撰邁有臞軒集已於永樂大典中裒輯成編別著於錄此乃所作駢體凡一百五首蓋即從原集中摘出別行者也
</p>
<div class="section" id="title-82"><h2>
	獻醜集一卷<span class="jiazhu">浙江巡撫採進本</span>
</h2></div>
<p class="em2">
	宋許棐撰棐有梅屋集已著錄是集前有嘉熙丁酉自序僅短文十一篇樵談三十則載左圭百川學海中似非完本詞旨淺俗亦無可取
</p>
<div class="section" id="title-83"><h2>
	漁父詞集句二卷<span class="jiazhu">永樂大典本</span>
</h2></div>
<p class="em2">
	宋釋少嵩撰少嵩字亞愚其序曰嘉定壬申予年十九其秋自穆湖買船由鄱陽九江之巴河往來凡數月每遇景感懷因集句作漁父詞以自適所集不甚工亦李龏翦綃集之流亞耳
</p>
<div class="section" id="title-84"><h2>
	斷膓集二卷<span class="jiazhu">浙江鮑士恭家藏本</span>
</h2></div>
<p class="em2">
	宋朱淑眞撰淑眞錢塘女子自號幽棲居士嫁爲市井民妻不得志以没宛陵魏端禮輯其詩爲斷膓集即此本也其詩淺弱不脫閨閣之習世以淪落哀之故得傳於後前有田藝蘅紀畧一篇詞頗鄙俚似出依託至謂淑眞寄居尼菴日勤再生之說時亦牽情於才子尤爲誕語殆因世傳淑眞生查子詞附會之其詞乃歐陽修作今載在六一詞中曷可誣也<span class="jiazhu">語詳詞曲類斷膓詞條下</span>王士禎記康熙辛亥見淑眞紹定二年手書璿璣圖記一篇備錄其文於池北偶談中且稱斷膓集不載此文諸家撰閨秀詩筆者皆未之及云云然流傳墨迹千僞一眞此文出淑眞與否無從考證疑以傳疑姑存是一說可矣
</p>
<div class="section" id="title-85"><h2>
	巽齋四六一卷<span class="jiazhu">浙江鮑士恭家藏本</span>
</h2></div>
<p class="em2">
	宋危昭德撰昭德字子恭昭武人寳祐元年進士官至權工部侍郞事蹟具宋史本傳昭德所著有春山集今已久佚此本摘錄其駢體僅四十九首非完本也
</p>
<div class="section" id="title-86"><h2>
	石堂遺集四卷<span class="jiazhu">福建巡撫採進本</span>
</h2></div>
<p class="em2">
	宋陳普撰普有全集已著錄此本以渾天儀論十六條及各體文爲第一卷賦三首詞四首歌二首及各體詩爲第二卷其三四兩卷七言絶句二百餘首皆詠史之詩末附以雜纂十二條乃明天啟中普里人阮光寧所選刻非完帙也
</p>
<div class="section" id="title-87"><h2>
	東澗集一卷<span class="jiazhu">江西巡撫採進本</span>
</h2></div>
<p class="em2">
	宋湯漢撰漢字伯紀安仁人以薦授信州教授度宗時官至工部尚書謚文淸事迹具宋史儒林傳宋稱漢文集六十卷今惟所編妙絶古今尚有傳本而文集則久佚此本不知何人所輯雜掇史傳所載奏疏七段皆非全文又益以陶靖節詩注序一篇重修楊龜山舊宅記一篇眞西山讀書記序一篇石鼓書院記一篇妙絶古今序一篇遺詩三首附以諸家題跋及告身其於原帙蓋泰山一毫芒矣
</p>
<div class="section" id="title-88"><h2>
	翦綃集二卷<span class="jiazhu">編修汪如藻家藏本</span>
</h2></div>
<p class="em2">
	宋李龏撰龏字和父號雪林菏澤人是編皆集唐人之句上卷凡二十八首惟五言律一首餘皆古體下卷凡九十首則皆七言絶句殆以艱於屬對故耶不及石延年王安石孔平仲所集多矣
</p>
<div class="section" id="title-89"><h2>
	汪水雲詩抄一卷<span class="jiazhu">江蘇巡撫採進本</span>
</h2></div>
<p class="em2">
	宋汪元量撰元量有湖山類稿已著錄此本末有崇禎辛未舊跋稱夏日晒書理雲間人抄詩舊冊得水雲詩二百二十餘首錄成一帙其劉辰翁所批點刋行者藏書家必有全本當與好事者其購之云云蓋其時湖山類稿尚無刋本故所見止此所附錄元納新<span class="jiazhu">原本作廼賢今改正</span>讀水雲集詩并序稱其多記亡國時事及與文天祥獄中唱和之作此本無與天祥唱和之詩蓋亦從金臺集中抄入非原本所有也
</p>
<div class="section" id="title-90"><h2>
	湏溪記鈔八卷<span class="jiazhu">副都御史黃登賢家藏本</span>
</h2></div>
<p class="em2">
	宋劉辰翁撰辰翁有評點班馬異同已著錄其集本一百卷明代已不傳獨存記七十篇其十八世孫棻等重刻之即此本也今全集於永樂大典中重爲裒輯業已成帙此殘缺之本可無庸複錄以孤行已久姑附存其目焉
</p>
<div class="section" id="title-91"><h2>
	雞肋集一卷<span class="jiazhu">江西巡撫採進本</span>
</h2></div>
<p class="em2">
	宋何希之撰希之撫州樂安人咸淳甲戌進士署零陵教授宋亡後遁跡以終此本首冠以廷試省試策二篇後附以詩文五十餘篇皆其子孫搜葺而成故體制舛錯編次殊爲無法文格亦多平衍蓋闕佚之餘其菁華已不復存矣
</p>
<div class="section" id="title-92"><h2>
	牧萊脞語十二卷二藁八卷<span class="jiazhu">浙江鮑士恭家藏本</span>
</h2></div>
<p class="em2">
	宋陳仁子撰仁子字同俌號古迂茶陵人咸淳十年漕試第一宋亡不仕是集名曰牧萊言牧牛於草萊間也初稿題其門人李懋宣編二稿題其門人譚以則編觀卷首余恁鄧光薦蕭龍友序則仁子蓋自定之記於門人耳仁子作文選拾遺襲眞德秀文章正宗之說進退古今作者若有特識今觀所作則殊爲猥濫諸序皆推其南岳賦特以壓卷鄧光薦比之相如蕭龍友比之班固然賦所云卓高岡兮爭長走平壠兮要荒方各有山山各有綱譬諸觀水勢之瀠洄者必航大海七澤之汪洋訊花譜之繁麗者必瞮上林艮岳之低昻恐馬班決無是語又多以表啟駢詞語錄俚字入之古文如與衡陽鄒府教書通體皆散文而其中忽曰士修於身將用於天子之庭春風莘野之耕而升陑之規模已定夜月磻溪之釣而牧野之體段已成云云不惟自韓歐以來無此文格即春風夜月四字尚可謂之有根據乎殆好爲大言者耳
</p>
<div class="section" id="title-93"><h2>
	寳峯集二卷<span class="jiazhu">兩淮鹽政採進本</span>
</h2></div>
<p class="em2">
	宋趙偕撰偕字子永慈谿人自以宋宗室入元不仕隱居大寳山東麓是集爲其外孫顧恭所編後兵燹散失明嘉靖中其裔孫廣東僉事繼宗得舊本於楊昔濟向純夫處重梓行之今所抄傳即其本也上卷多與邑令陳文昭所論治縣規條下卷皆古今體詩亦多陳腐蓋其學以楊簡爲宗故不免以語錄爲文云
</p>
<div class="section" id="title-94"><h2>
	方韶卿集一卷<span class="jiazhu">江蘇巡撫採進本</span>
</h2></div>
<p class="em2">
	舊本題宋方鳳撰鳳有全集已著錄此集前有曹溶圖記蓋其家藏鈔本然前半卷全採宋遺民錄後半卷錢塘詩以下則皆汪元量作蓋書賈僞抄以射利溶不辨而收之也
</p>
<div class="section" id="title-95"><h2>
	待淸遺稿二卷<span class="jiazhu">浙江巡撫採進本</span>
</h2></div>
<p class="em2">
	宋潘音撰音字聲甫天台人自咸淳之末遭逢世亂即隱居不仕題所居曰待淸軒入元以後仍隱遯以終其集舊無傳本明嘉靖間其後人從敗簏中得遺稿屬徐雲卿校定而序之詞氣頗涉麤率未知果音之手跡否也
</p>
<div class="section" id="title-96"><h2>
	心史七卷<span class="jiazhu">江蘇巡撫採進本</span>
</h2></div>
<p class="em2">
	舊本題宋鄭思肖撰思肖有題畫詩錦錢集及所著雜文併附載其父震菊山淸雋集後已著於錄此書至明季始出吳縣陸坦休寧汪駿聲皆爲刋行稱崇禎戊寅冬蘇州承天寺狼山中房浚井得一鐵函發之有書緘封上題大宋孤臣鄭思肖百拜封十字因傳於時凡咸淳集一卷大義集一卷中興集二卷皆各體詩歌久久書一卷雜文一卷畧敘一卷皆記宋亡時雜事後附自序自跋盟言及療病呪一則文詞皆蹇澁難通紀事亦多與史不合如雜文卷中於魏徴避仁宗諱作證而李覯則不避高宗諱又記蒲壽庚作蒲受畊原本果思肖親書不應錯漏至此其載二王海上事謂少保張世傑奉祥興皇帝奔遁或傳今駐軍離裏衛王溺海當時國史野乘所記皆同思肖尤不宜爲此無稽之談此必明末好異之徒作此以欺世而故爲眩亂其詞者徐乾學通鑑後編考異以爲海鹽姚士粦所僞托其言必有所據也
</p>
<div class="section" id="title-97"><h2>
	羅滄洲集五卷<span class="jiazhu">編修勵守謙家藏本</span>
</h2></div>
<p class="em2">
	舊本題宋羅公升撰案厲鶚宋詩紀事載公升字時翁永豐人大父開禮從文天祥勤王兵敗被執不食死公升以軍功授本邑尉北遊圖恢復不果有滄洲先生集云云其文不甚了了天祥旣敗所謂軍功者何功所謂本邑尉者何人所授且宋亡之後孑然一匹夫何以北上圖恢復皆於事理不甚近無乃據地志家乘之文疑以傳疑乎此本有曹溶名字二印蓋其所藏題曰宋禮部侍郞鄧中齋中甫批點明翰林國史修撰七世孫倫校正首載賦一篇以下各體分編而毎體之中分無名集還山稿抗塵集癡業集北行卷五名各爲標題其體例旣頗爲繁碎而以絶句居律詩前律詩居古體前亦頗爲倒置意者其初五集自爲卷帙其後人以體分之故雜亂如是耶第二卷之首有皇帝閣春帖子二首端午帖子一首皇后閣春帖子一首夫人閣春帖子一首端午帖子一首考帖子詞爲翰林學士之職公升一縣尉何由得有此作且其祖旣於宋末殉節則其孫必不及南宋承平之盛而其詞乃皆治世之音殊爲可疑又第一卷末有得家問二首一曰乍喜平安報俄增放逐愁又曰東風嚴瀨水不是冷扁舟公升未放逐嚴州也一曰萬里平泉夢惟憐創業難又曰長平門下客知復幾任安公升亦非故將相也又皆與其生平不合至於燕城俗吏諸作詞氣鄙俚如出二手殆其子孫所爲以裝點其忠義者蓋竄亂失眞其爲果出公升與否殊在影響之間矣
</p>
<div class="section" id="title-98"><h2>
	林屋山人集一卷<span class="jiazhu">浙江鮑士恭家藏本</span>
</h2></div>
<p class="em2">
	宋俞琰撰琰有周易集說已著錄是集詩僅一冊附雜文數首率淺俗不足觀其題楊妃圖絶句一首及食鰻辨一篇尤爲鄙俚蓋以數學著不以文章著也後人重其高名搜錄遺篇存之轉爲疵累耳
</p>
<div class="section" id="title-99"><h2>
	遺山詩集二十卷<span class="jiazhu">江蘇巡撫採進本</span>
</h2></div>
<p class="em2">
	金元好問撰好問全集已著錄此詩集二十卷乃毛晉從全集摘出刋於十元人集中者別行已久姑附存其目案好問雖入元而未仕元晉以爲元人殊誤顧嗣立元百家詩選初集以好問詩爲冠又沿晉之失今仍題曰金人從其實焉
</p>
<div class="section" id="title-100"><h2>
	水雲村冺稿二卷<span class="jiazhu">編修汪如藻家藏本</span>
</h2></div>
<p class="em2">
	元劉壎撰壎有隱居通議已著錄又有水雲村稿亦著錄此集上卷凡賦三篇記十一篇傳一篇題跋四十九篇碑二篇墓表二篇壙志一篇墓誌銘五篇贊十四篇銘五篇啟二十篇書十三篇詩九十篇筆記七則下卷則皆其筆記疑筆記在當日自爲一卷傳寫者誤割數段入上卷也考其詩文皆水雲村稿所載其筆記亦隱居通議所載蓋洪武癸丑孫瑛摘錄二書併爲一帙非其舊本也下卷載有瑛跋二段雜於書中疑後人傳寫誤亂其次又周密齊東野語一段突出不倫亦瑛所附錄誤合於壎書耳
</p>
<div class="section" id="title-101"><h2>
	别木松雪齋集二卷<span class="jiazhu">編修汪如藻家藏本</span>
</h2></div>
<p class="em2">
	元趙孟頫撰孟頫全集十卷又外集一卷已著於錄此本爲明江元禧所刋後有萬曆甲寅跋稱文敏文集湮没因檢枕孔中所藏益以耳目所睹記流通之蓋元禧未見全集故復搜輯爲此本也
</p>
<div class="section" id="title-102"><h2>
	安南即事詩一卷<span class="jiazhu">浙江巡撫採進本</span>
</h2></div>
<p class="em2">
	元陳孚撰孚有觀光交州玉堂三稿已著錄此集詩及自註皆自孚交州集中鈔出別題此名蓋書賈鬻僞之本藏弆者不辨而收之也
</p>
<div class="section" id="title-103"><h2>
	輝山存稿一卷<span class="jiazhu">浙江鮑士恭家藏本</span>
</h2></div>
<p class="em2">
	元蕭國寳撰國寳字君玉號輝山山陰人流寓吳江其集乃至順二年其嗣子英所編次而孔東濤爲之序稱其詩淸新警策句律整嚴然此本所載僅二十四首爲明崇禎間其裔孫雲程重編疑舊稿散佚雲程掇拾成之故所存止此也書僅五頁不成卷帙已見於顧嗣立元詩選中故不復錄焉
</p>
<div class="section" id="title-104"><h2>
	草廬吳先生輯粹六卷<span class="jiazhu">浙江范懋柱家天一閣藏本</span>
</h2></div>
<p class="em2">
	明王蓂所選吳澄文也蓂有忠義錄已著錄是編以草廬全集浩繁難竟乃擇其尤精者錄爲六卷以便誦讀澄之學誦說程朱而源實出於陸九淵蓂金谿人與九淵爲同里故力爲表章云
</p>
<div class="section" id="title-105"><h2>
	吳草廬文抄<span class="jiazhu">無卷數　副都御史黃登賢家藏本</span>
</h2></div>
<p class="em2">
	不著編輯者名氏前署甲辰春退谷手選蓋康熙三年孫承澤所定本也於吳澄支言集中鈔其十分之一前後無序跋亦無目錄又不分卷帙蓋偶然繕寫未及成編之本耳
</p>
<div class="section" id="title-106"><h2>
	剡源文鈔四卷<span class="jiazhu">江蘇蔣曾瑩家藏本</span>
</h2></div>
<p class="em2">
	國朝黃宗羲編宗羲有易學象數論已著錄其時戴表元剡源集傳本尚稀因選其記十六首序三十六首墓誌銘四首題後九首宗羲亦間有點定其持擇頗精審然不足以盡表元也
</p>
<div class="section" id="title-107"><h2>
	趙仲穆遺稿一卷<span class="jiazhu">兩淮馬裕家藏本</span>
</h2></div>
<p class="em2">
	舊本題元趙雍撰雍字仲穆孟頫子也官至集賢待制同知湖州路總管府事是集凡詩十七首詞十七首卷末題延祐元年春正月寄呈德璉姊丈後有文徵明跋稱此卷行楷兼作轉益妍美從烏程王天羽借觀因題其後蓋從墨迹抄出者詩詞皆淺弱如所謂坐對荷花三兩朶紅衣落盡秋風生者殊不多得徵明跋又云德璉孟頫壻王國器也長於樂府楊鐵崖亟稱之云云疑好事者依托雍作並假借國器名也顧嗣立元詩選巳附錄其父孟頫詩末今姑存其目焉
</p>
<div class="section" id="title-108"><h2>
	淸江碧嶂集一卷<span class="jiazhu">浙江鮑士恭家藏本</span>
</h2></div>
<p class="em2">
	元杜本撰本字伯原淸江人事蹟具元史隱逸傳父謙在文天祥幕中嘗毁家以佐軍本讀書能文頗留心於經世吳越嵗饑本上救荒策江浙行省丞相布呼密用其言米價頓平遂薦於武宗召至京已而去居武夷山文宗即位再徵不起終於家嘗輯宋遺民詩爲谷音一卷鑒別極精而所自作詩乃粗淺不入格顧嗣立元百家詩選譏其多應酬俚近之作非苛論也
</p>
<div class="section" id="title-109"><h2>
	太平金鏡策八卷<span class="jiazhu">兩江總督採進本</span>
</h2></div>
<p class="em2">
	元趙天麟撰天麟自稱東平布衣其始末無考書中有國家道光五葉語則當仁宗之世矣其書以建八極修八政運八樞樹八事暢八脉宣八令示八法舉八要爲綱而繫以六十四子目其文皆儷偶之詞無所建白蓋延祐間初復科舉坊賈射利之本卷首題經進字又冠以進表一篇語意弇鄙如云若國家使隨流待詔更傾三峽之波濤若國家使無罪容身自有五湖之烟月自古以來豈有此對揚之體至末云謹上書乞赦以聞尤爲無理殆詭題以炫俗耳
</p>
<div class="section" id="title-110"><h2>
	水鏡集一卷<span class="jiazhu">兩淮馬裕家藏本</span>
</h2></div>
<p class="em2">
	元元淮撰淮字國泉號水鏡臨川人至元初以軍功顯於閩官至溧陽路總管是編一名金囦集囦古淵字與仇遠金淵集同名蓋遠亦嘗官溧陽教授均取義於投金瀨耳其詩有擊壤集之風而理趣不逮視遠詩則不可同日語矣
</p>
<div class="section" id="title-111"><h2>
	農務集三卷<span class="jiazhu">編修汪如藻家藏本</span>
</h2></div>
<p class="em2">
	舊本題元王楨撰楨有農書已著錄此集凡賦五首詩一百九十四首贊銘七首皆農書所已載蓋即從農書中抄出詭立此名也其第二卷四言民社詩乃農書祭社稷之祝詞三卷繭館贊乃農書之先蠶壇贊農書撻詩下有耰詩一首此集不載又鐵搭賦佚其首句則爲後人采掇舛漏非楨所自編明矣
</p>
<div class="section" id="title-112"><h2>
	山林淸氣集一卷續集一卷<span class="jiazhu">浙江巡撫採進本</span>
</h2></div>
<p class="em2">
	元釋德淨撰德淨字如鏡錢塘人泰定天曆間嘗與仇遠馮子振白珽諸人遊其詩皆五七言律體又續集僅詩七十六首而咏物者至五十三首格調亦皆淺弱末有附集一卷皆同時諸人酬贈之作前有三山王都中題五言律詩一首又一首署蒙古作亦和王韻蓋即集中所稱錢蒙古松壑僉事也
</p>
<div class="section" id="title-113"><h2>
	道園集<span class="jiazhu">無卷數　江蘇巡撫採進本</span>
</h2></div>
<p class="em2">
	元虞集撰集有平猺記已著錄此集不列卷數惟分八冊前七冊題曰道園學古錄後一冊題曰類稿選然前七冊非學古錄之全本後一冊亦非類稿之全本蓋坊刻摘錄踈舛實多且毎冊之首皆題曰崇仁虞集考集雖寓居崇仁而其平生詩文皆自稱蜀人不當以僑寓之地改其祖貫此必撫州書賈所爲欲引集以重其鄉土不足據也
</p>
<div class="section" id="title-114"><h2>
	虞伯生詩續編三卷<span class="jiazhu">浙江范懋柱家天一閣藏本</span>
</h2></div>
<p class="em2">
	元虞集撰僅詩九十餘首目錄末有至元後庚辰劉氏日新堂識語一則稱是集乃學士晩年所作尤爲得意敬刻與騷壇共之云云考至元後庚辰者順帝之至元六年也是年集年六十九歲李本訪集山中編其詩文爲學古錄者即是冬之事本所爲序則在明年辛巳之十二月是學古錄尚未出不識何以有續編之目中間題目字句亦往往舛訛此必當時坊賈以集負重名故掇拾其詩數十篇梓以射利之本耳
</p>
<div class="section" id="title-115"><h2>
	范文白詩集六卷<span class="jiazhu">山東巡撫採進本</span>
</h2></div>
<p class="em2">
	元范梈撰梈詩别有七卷之本題范德機集者乃臨川葛雝所編刋於閩中已著錄是集爲明楊翬所選所取纔十之六其刪汰亦不盡當
</p>
<div class="section" id="title-116"><h2>
	揭曼碩遺文一卷<span class="jiazhu">江蘇巡撫採進本</span>
</h2></div>
<p class="em2">
	元揭傒斯撰傒斯有全集已著錄是編記序碑述凡九篇爲宜黃劉肇虞所輯前有肇虞序稱揭集板兵燹燬没今不可遽購因於諸書所散見者摭拾若干不復别擇槪爲編次云云蓋不知原集猶存也惟其中吳澄墓誌一篇爲全集之所未收然已刻於支言集首矣
</p>
<div class="section" id="title-117"><h2>
	鼇溪文集二卷<span class="jiazhu">江西巡撫採進本</span>
</h2></div>
<p class="em2">
	元周聞孫撰聞孫字以立廬陵人是集前有永樂辛丑鄒輯序稱其年三十五舉進士會試中乙榜揭傒斯薦入史館以論修宋史不合出爲鼇溪書院山長復爲貞文書院山長遭亂還鄉里薦於行省以便宜授白鷺書院山長改教授袁州未及赴而亂益甚遂不仕所著書凡二十卷無復存者此本乃明正統壬戌其曾孫翰林院侍讀敘所輯僅詩文各一卷而已文末附奏修三史以宋爲正統論一篇全文已佚僅載其畧鄒緝序稱論宋史不合者此也自晉以來南北史並傳朱子作綱目亦南北朝分註聞孫必尊宋比蜀漢而抑遼金不得比北魏不知遼金各白立國與曹氏孫氏以漢之臣子乘時篡竊不同聞孫所執殊爲偏駁以此去官未見其有當也
</p>
<div class="section" id="title-118"><h2>
	王魯公詩鈔一卷<span class="jiazhu">編修汪如藻家藏本</span>
</h2></div>
<p class="em2">
	元王士熙撰士熙字繼學東平人翰林學士承旨構之子以文學世其家厯官中書省叅知政事在館閣日與虞集袁桷等唱和論者比之唐岑賈宋楊劉爲有元盛世之音此本不知何人所鈔與顧嗣立元詩選所載士熙江亭集八十餘首一一相同惟次第小異疑即書賈從元詩選鈔岀僞爲舊本射利耳
</p>
<div class="section" id="title-119"><h2>
	存復齋集十卷<span class="jiazhu">浙江鮑士恭家藏本</span>
</h2></div>
<p class="em2">
	元朱德潤撰德潤字澤民睢陽人流寓吳中延祐末以薦授翰林應奉文字兼國史院編修官㝷授鎭東行省儒學提舉召見獻雪獵賦稱旨時集善書者以金泥寫梵書遂以德潤總其事後移疾歸至正間起爲江浙行中書省照磨官叅軍事守杭湖二郡攝守長興是集有虞集題詞黃溍序皆見微詞惟合沙俞焯序稱其文理到而辭不凡差得其實詩則膚淺少深致益非其所長矣
</p>
<div class="section" id="title-120"><h2>
	啽囈集一卷<span class="jiazhu">内府藏本</span>
</h2></div>
<p class="em2">
	元宋无撰无有翠寒集已著錄是集始於禹鼎終於留夢炎毎事爲七言絶句一章凡一百一首各敘其始末於詩後如自註然詠史詩肇於班固厥後詞人問作往往一唱三嘆託意於語言之外至周曇胡曾詞旨淺近古法遂微无詩頗可觀而此集亦不免以諭爲詩之病其中如金明池龜胡琴婢勝兒之類旁摭小說亦殊泛濫也
</p>
<div class="section" id="title-121"><h2>
	論範二卷<span class="jiazhu">兩淮馬裕家藏本</span>
</h2></div>
<p class="em2">
	題元進士歐陽起鳴撰起鳴不知何許人其書襍取經史諸子之語爲題各繫以論而史事爲多共六十篇所見多乖僻不足採錄
</p>
<div class="section" id="title-122"><h2>
	書林外集七卷<span class="jiazhu">浙江鮑士恭家藏本</span>
</h2></div>
<p class="em2">
	元袁士元撰士元字彥章鄞縣人即袁珙之父也以薦授縣學教諭㝷擢翰林國史院檢閱官不赴其詩危素序之稱其淸麗可喜然往往粗淺多累句如壽吕瀛海詩云我方而立足先弱公到古稀鬢未蒼又其甚者也
</p>
<div class="section" id="title-123"><h2>
	黄楊集三卷補遺一卷<span class="jiazhu">浙江鮑士恭家藏本</span>
</h2></div>
<p class="em2">
	元華㓜武撰㓜武字彥淸無錫人平生篤於孝友不樂仕進搆春草堂以奉母凡力可以娛其親者無不爲之性好吟咏友人陳方題其集曰黃楊蓋爲其愛詩甚篤而奪於多事故勉其無厄於閩也然其詩未足名家世以重其人品傳之耳
</p>
<div class="section" id="title-124"><h2>
	肅雝集一卷<span class="jiazhu">浙江鮑士恭家藏本</span>
</h2></div>
<p class="em2">
	舊本題元女子鄭允端撰允端字正淑平江人宋丞相淸之五世孫女歸同郡施伯仁至正丙申張士誠入平江家爲兵所破貧病悒悒而卒年僅三十集首有叙傳紀其始末集爲允端没後伯仁裒其遺稿而成錢塘錢惟善靑城杜寅爲作前後序明嘉靖中其五世孫仁始刻之其詩詞意淺弱失粘落韻者不一而足錢惟善等皆一代勝流不應濫許至是考集中桃花集句所謂從教一簇開無主終不留題崔䕶詩者楊循吉吳中往哲記以爲蘇州李氏女子所作或正德間是集未刻循吉偶爾傳訛至於碧筩一首作於王夫人席上者結有可笑狂生楊鐵篴風流何用飮鞵盃句鐵篴楊維楨號也與允端雖同時人然瞿宗吉歸田詩話稱維楨過宗吉叔祖士衡家以香奩八題見示依其體作八詩以呈維楨稱賞因以鞵盃命題宗吉作沁園春云云宗吉雖不著年月而鐵崖復古詩中香奩八詠有維楨自序稱至正丙午春三月宗吉先和詩而後詠鞵盃又必在丙午之後以允端小傳考之是時已没十年矣安得聞鞵盃之事此殆允端原有詩集嵗久散佚而其後人贋撰刋行但知維楨鞵盃事在元末而不知有年月可考也又有萬曆丁酉江盈科序稱改題其名曰姑蘇鄭姬詩尤爲妄作如以姬爲鄭姓則其事太古漢唐以下無此例如以姬爲女子之美稱則見與蔡京等矣今仍以原名肅雝集存其目焉
</p>
<div class="section" id="title-125"><h2>
	倪雲林詩集六卷<span class="jiazhu">兩江總督採進本</span>
</h2></div>
<p class="em2">
	元倪瓚撰瓚有淸閟閣集已著錄此本爲明潘瓚校刻凡四言古詩五言古詩一卷七言古詩一卷五言律詩一卷七言律詩一卷五言絶句六言絶句一卷七言絶句一卷不及新本之完善也
</p>
<div class="section" id="title-126"><h2>
	韓山人集<span class="jiazhu">無卷數　浙江巡撫採進本</span>
</h2></div>
<p class="em2">
	元韓奕撰奕有易牙遺意已著錄其詩古體傷於淺率近體如新秋次韻云豐年稻熟村如畫南國蓴生水亦香送縣學教諭云官淸便似居高品任久長如在故鄉東湖放舟云樹影不隨流水去荷香常帶遠風來晩晴云西風䬃䬃林間葉乍聽猶疑是雨聲一知半解尚稍得宋人格律其瓣香當在劍南然如桃源小隱云山迴水轉疑無路樹密花深別有香則全襲陸游舊句不免生吞活剝矣
</p>
<div class="section" id="title-127"><h2>
	九靈山房遺稿五卷<span class="jiazhu">副都御史黃登賢家藏本</span>
</h2></div>
<p class="em2">
	元戴良撰良有九靈山房集已著錄初良集世罕傳本國朝康熙間其里人張以培蒐采諸書輯爲此本傅旭元爲刋板而秀水曾安世又爲校訂編次今海内藏書咸登秘府良之全集復出此本掇拾殘缺已可不錄以世所通行且以培等掇拾補綴之勤亦不可没故附存其目焉
</p>
<div class="section" id="title-128"><h2>
	書山遺集二十卷<span class="jiazhu">江西巡撫採進本</span>
</h2></div>
<p class="em2">
	元吳會撰會字慶伯金谿人至正三年嘗舉鄉薦第一入明不仕至洪武戊辰乃卒以一足病廢自稱獨足先生所作詩文即名獨足雅言凡二十卷李夢陽懷麓堂詩話尚引其輓張性詩證杜律註非虞集作則正德間尚存近世已久無傳本是集爲其裔孫尚絅所蒐輯以已非原本故改題曰書山遺集而仍編爲二十卷以存其舊原刻獨足雅言解一篇仍冠於首會自序云和樂暢易淸平時所著爲最先愁促感激辟地時所著其次也超逸邁放學仙時所著爲最後也今觀其詩雕繢有餘而興寄頗淺在元末明初尚未能獨立一幟卷首載明初潭王梓一序文理俚謬又稱會卒之後見夢於梓而求作其事荒怪不經殆不足辨或好事者爲之也
</p>
<div class="section" id="title-129"><h2>
	高閒雲集六卷<span class="jiazhu">兩淮鹽政採進本</span>
</h2></div>
<p class="em2">
	元董養性撰養性有周易訂疑已著錄養性入明不仕作高閒雲賦以自況因以名集前有洪武中王翌序盛推其文及詩此本僅詩五卷賦一卷文則已佚其詩頗淸遒而淺於比興往往意言並盡少含蓄深婉之致
</p>
<div class="section" id="title-130"><h2>
	程梅軒集四卷<span class="jiazhu">湖北巡撫採進本</span>
</h2></div>
<p class="em2">
	元程從龍撰從龍字登雲別號漢章嘉魚人自元末隱居教授入明仍不仕以終是集爲其孫鑑所編前有其門人李德庸序及從龍小傳又有王進王愷二序及鑑跋皆永樂中所作鑑跋稱從龍著作散佚所存惟此前三卷凡賦二首詞七首餘皆古今體詩後一卷爲雜文僅八篇詩文皆淸而過淺未足抗行於作者之間
</p>
<div class="section" id="title-131"><h2>
	茶山老人遺集二卷<span class="jiazhu">浙江孫仰曾家藏本</span>
</h2></div>
<p class="em2">
	元沈貞撰貞字元吉自號茶山老人長興人入明不仕勞鉞湖州府志稱所著茶山稿十二卷而顧應祥長興志則稱所著茶山集凡五十卷朱彝尊編明詩綜僅搜得樂神曲一十三首尚多闕文則原集之佚久矣此本凡詩一卷文一卷乾隆戊午長興知縣鮑鉁與吳江王藻歸安姚世銓姚世鍾蒐輯而成鉁序稱縣志所載寥寥惟從書賈船中購得顧箬溪長興舊志所載稍多因刺取諸書編錄梓之然所刺取之書不著其名未免無徵不信靜志居詩話稱其人品高於楊維楨至詩文則頗涉粗淺不逮維楨遠甚如南川軍砦詩闗嚴虎豹千山月埜宿貔貅萬竈烟一聯對句全用蘇軾語出句改令嚴爲闗嚴改鐘鼓爲虎豹改三更月爲千山月乃點金成鐵丫臼嶺詩彭殤等齊皆妄作何爲更泣牛山衣襲用杜牧語而牛山衣字更拙疑後人有所附會非盡貞之舊稿矣
</p>
<div class="section" id="title-132"><h2>
	得月稿四卷<span class="jiazhu">兩淮鹽政採進本</span>
</h2></div>
<p class="em2">
	元吕不用撰不用字則耕上虞人元亡不仕洪武初舉教諭以聾辭自號石鼓山聾是集爲其孫鳯所編凡詩三卷文一卷前有洪武九年曾衍王霖二序推之甚至然詩多粗俚文尤冗蔓
</p>
<div class="section" id="title-133"><h2>
	拱和詩集一卷<span class="jiazhu">浙江鮑士恭家藏本</span>
</h2></div>
<p class="em2">
	元曹志撰志字伯康自號拱和居士金華人至正末遭亂隱居洪武中以遺逸薦不起終於家是集乃其家刻前有二序不署年月亦不署撰人末附拱和詩序及志小傳又附其家傳三篇惟曹俸傳稱六世孫服撰曹光遠傳稱姚坦撰曹煜傳稱野史氏顒不著其姓餘并不知誰作其文格則如出一手又附曹光遠誥一篇後有吕祖謙贊曹彬誥一篇後有米芾贊終以竹卷記一篇又爲志作編次絶無體例其詩惟近體無古體大抵流連光景篇篇一律云
</p>
<div class="section" id="title-134"><h2>
	蘭雪集一卷<span class="jiazhu">浙江鮑士恭家藏本</span>
</h2></div>
<p class="em2">
	元松陽女子張玉孃撰玉孃明慧知書少許字沈佺旣而父母有違言玉孃不從適佺屬疾玉孃折簡貽佺以死自誓佺卒玉孃遂以憂死葉子奇草木子深以其通間爲非至嘉靖中邑人王詔得其遺詩於道藏中乃爲作傳以表其事而引無鹽孟光爲比要其失禮之咎自不可掩而其志則可哀已詩格淺弱不出閨閣之態卷首題張獻集錄蓋玉孃之族孫也
</p>
<div class="section" id="title-135"><h2>
	荻溪集二卷<span class="jiazhu">編修汪如藻家藏本</span>
</h2></div>
<p class="em2">
	舊本題元王偕撰前有洪武癸亥馮原智序稱偕字叔與瑯琊人官崑山學教授善繪事元亡不仕寓居荻溪之西以荻溪翁自號今檢集中所與唱酬者皆國朝順治間常熟諸文士又嘗入京師有慈仁寺雙松歌慈仁寺建於明代亦與偕時世不相合惟詩中有嵗暮還荻溪諸題當必國初人寓居荻溪者集名偶同坊賈遂妄取原智序冠之指爲偕作以售欺耳
</p> 



</div></body></html>