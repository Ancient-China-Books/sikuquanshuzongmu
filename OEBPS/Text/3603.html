<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百八十八·集部四十一（總集類三）</title></head><body><div id="text">

<p>
<strong>欽定四庫全書總目卷一百八十八</strong>
</p>
<div class="section" id="title-0"><h1>
	集部四十一
</h1><hr/></div>
<div class="section" id="title-1"><h2>
	總集類三
</h2></div>
<div class="section" id="title-2"><h2>
	中州集十卷附中州樂府一卷<span class="jiazhu">内府藏本</span>
</h2></div>
<p class="em2">
	金元好問編好問有續夷堅志已著錄是集錄金一代之詩首錄顯宗二首章宗一首不入卷數其餘分爲十集以十干紀之辛集目錄旁注別起二字其人亦復始於金初似乎七卷以前爲正集七卷以後爲續集也壬集自馬舜之下別標諸相一門列劉豫等十六人狀元一門列鄭子聃等八人異人一門列王中立等四人隠德一門列薛繼先宋可張潛曹珏四人詩而獨標繼先名疑傳寫訛脱癸集列知已三人曰辛愿李汾李獻甫南冠五人曰司馬朴滕茂實何宏中姚孝錫朱弁而附見宋遺民趙滋及好問父兄詩於末前有好問自叙稱魏道明作百家詩畧商衡爲附益之好問又增以巳之所錄以成是編序作於癸巳蓋哀宗天興二年也其例毎人各爲小傳詳具始未兼評其詩或一傳而附見數人如乙集張子羽下附載僧可道鮮于可高鵾王景徽吳演之類或附載他文如丙集党懷英下附載誅永蹈詔書之類或兼及他事如乙集祝簡下附載所論王洙不注杜詩之類大致主於借詩以存史故旁見側出不主一格至壬集賈益謙條下述其言世宗大定三十年中能暴海陵蟄惡者得美仕史官修實錄誣其淫毒狠鷙遺臭無窮自今觀之百無一信又稱衛王勤儉愼惜名器較其行事中材不能及者多如斯之類尤足存一代之公論王士禎池北偶談嘗論其記蔡松年事不免曲筆然亦白璧之瑕不足以累全體矣惟大書劉豫國號年號頗乖史法然豫之立國實金朝所命好問金之臣子宜有内詞固不得而擅削之亦未可以是爲咎也其選錄諸詩頗極精審實在宋末江湖諸派之上故卷末自題有若從華實評詩品未便吳儂得錦袍及北人不拾江西唾末要曾郎借齒牙句士禎亦深不滿之殆以門戶不同歟後附中州樂府一卷與此集皆毛晉所刋卷末各有晉跋稱初刻中州集佚其樂府後得陸深家所藏樂府乃足成之今考集中小傳皆兼評其樂府是樂府與中州集合爲一編之明証今亦仍舊本錄之不别入詞曲類焉
</p>
<div class="section" id="title-3"><h2>
	唐詩鼓吹十卷<span class="jiazhu">通行本</span>
</h2></div>
<p class="em2">
	不著編輯者名氏據趙孟頫序稱爲金元好問所編其門人中書左丞郝天挺所註國朝常熟陸貽典題詞則據金史隠逸傳謂天挺乃好問之師非其門人又早衰厭科舉不復充賦亦非中書左丞頗以爲疑按王士禎池北偶談曰金元間有兩郝天挺一爲元遺山之師一爲遺山弟子考元史郝經傳云其先潞州人徙澤州之陵川祖天挺字晉卿元裕之嘗從之學裕之謂經曰汝貌類祖才器非常者是也其一字繼先出於多羅<span class="jiazhu">原作朶魯今改正</span>别族父哈賞巴圖爾<span class="jiazhu">原作和上拔都魯今改正</span>元太宗世多著武功天挺英爽剛直有志畧受業於遺山元好問累官河南行省平章事追封冀國公諡文定爲皇慶名臣當修雲南實錄五卷又註唐詩鼓吹集十卷近常熟刻鼓吹集乃以爲隠逸傳之晉卿而致疑於趙文敏之序稱尚書左丞又於尚書左丞上妄加金字誤甚云云然則貽典等所考知其一而不知其二矣是集所錄皆唐人七言律詩凡九十六家共五百九十六首作者各題其名惟柳宗元杜牧題其字未喻何故第四卷中宋邕詩十一首天挺註以爲實出曹唐集中題作宋邕當必有據然第八卷中胡宿詩二十三首今並見文恭集中實爲宋詩誤入則亦不免小有疎舛顧其書與方回瀛奎律髓同出元初而去取謹嚴軌轍歸一大抵遒健宏敞無宋末江湖四靈瑣碎寒儉之習實出方書之上天挺之註雖頗簡畧而但釋出典尚不涉於穿鑿亦不似明廖文炳等所觧横生枝節庸而至於妄也據都卬三餘贅筆此書至大戊申江浙儒司刋本舊有姚燧武一昌二序此本佚之又載燧序謂宋高宗嘗纂唐宋軼事爲幽閒鼓吹故好問本之按三都二京五經鼓吹其語見於世説好問立名當由於此燧所觧不免附會其文也
</p>
<div class="section" id="title-4"><h2>
	二妙集八卷<span class="jiazhu">江蘇廵撫採進本</span>
</h2></div>
<p class="em2">
	金叚克己叚成己兄弟詩集也克己字復之號遯庵成己字誠之號菊軒稷山人克己金末嘗舉進士入元不仕成己登正大閒進士授宜陽主簿元初起爲平陽府儒學提舉堅拒不赴兄弟並以節終初克己成己均早以文章擅名金尚書趙秉文嘗目之曰二妙故其合編詩集即以爲名㤗定間克己之孫輔官吏部侍郎以示吳澄始序而傳之朱彝尊曝書亭書目於二妙集下乃題作叚鏞叚鐸撰考虞集所作叚氏世德碑鏞鐸實克己成己之五世祖鐸官至防禦使未嘗有集行世彝尊蓋偶悞也集凡詩六卷樂府二卷大抵骨力堅勁意致蒼凉值故都傾覆之餘悵懷今昔流露於不自知吳澄序言其有感於興亡之會故陶之逹杜之憂其詩兼而有之所評良允房祺編河汾諸老詩八卷皆金之遺民從元好問遊者克己兄弟與焉而好問編中州集金源一代作者畢備乃獨無二人之詩蓋好問編中州集時爲金哀宗天興二年癸巳方遭逄離亂留滯聊城自序稱據商衡百家詩畧及所記憶者錄之必偶未得二人之作是以不載故又稱嗣有所得當以甲乙次第之非削而不錄也河汾諸老詩集所載尚有克己楸花詩一首成己蘇氏承顔堂等詩七首皆不在此集中疑當時所自刪削又此集成己冬夜無寐一首中秋二首雲中暮雨一首河汾諸老詩集皆題爲克己作此集出自叚氏家藏編次必無舛錯當屬房祺誤收今姑各仍其舊而特識其同異於此焉
</p>
<div class="section" id="title-5"><h2>
	谷音二卷<span class="jiazhu">江蘇廵撫採進本</span>
</h2></div>
<p class="em2">
	元杜本編本有淸江碧嶂集已著錄是編末有張榘跋稱右詩一卷凡二十三人無名者四人共一百首明毛晉跋則稱谷音二卷宋末逸民詩也凡二十有九人詩百篇此本上卷凡十人詩五十首下卷凡十五人無名者五人詩五十一首當爲三十人詩一百一首與二跋皆不合其釐爲二卷亦不知始自何人也毎人各載小傳惟柯芝柯茂謙父子共一傳楊應登楊零祖孫共一傳凡小傳二十有八其間如王澮程自修冉琇元吉孟鯁皆金元間人張璜以牙兵戰没汪涯以不草露布爲賈似道所殺毛晉以爲皆宋逸民亦約畧大槩言之耳本所著淸江碧嶂集詞意粗淺不稱其名而是集所錄乃皆古直悲凉風格遒上無宋末江湖齷齪之習其人又皆仗節守義之士足爲詩重王士禎論詩絶句曰誰嗣篋中冰雪句谷音一卷獨錚錚其品題當矣
</p>
<div class="section" id="title-6"><h2>
	河汾諸老詩集八卷<span class="jiazhu">安徽廵撫採進本</span>
</h2></div>
<p class="em2">
	元房祺編祺平陽人據高昂霄跋稱祺爲大同路儒學教授而祺作後序自稱横汾隠者豈罷官後乃編斯集耶所編凡麻革張宇陳賡陳颺房皥叚克己叚成已曹之謙八人之詩人各一卷皆金之遺老從元好問游者曹之謙本大同人以流寓河汾遂營邱墓故總以河汾諸老題焉祺後序稱好問有專集行世故不錄其詩然叚氏兄弟亦自有二妙集乃其孫輔所編蓋二妙集出於泰定中祺爲此集時尚未輯成故其詩仍得錄入也其書成於大德間皇慶癸丑高昂霄爲鋟板明弘治十一年御史沁水李叔淵復授開封同知謝景星刋行河南按察司副使車璽爲之序今舊刻皆佚此本爲毛晉汲古閣所刋稱以林古度周浩若及智林寺僧所抄三本互校乃成完書然祺後序稱古律詩二百一首暤暤郝先生序於前今郝序巳佚而詩止一百七十七首則尚非全本矣然諸老以金源遺逸抗節林泉均有淵明義熙之志人品旣高故文章亦超然拔俗吉光片羽彌足寳貴又何論其完闕乎
</p>
<div class="section" id="title-7"><h2>
	瀛奎律髓四十九卷<span class="jiazhu">内府藏本</span>
</h2></div>
<p class="em2">
	元方回撰回有續古今考已著錄是書兼選唐宋二代之詩分四十九類所錄皆五七言近體故名律髓自序謂取十八學士登瀛洲五星聚奎之義故曰瀛奎大旨排西崑而主江西倡爲一祖三宗之說一祖者杜甫三宗者黄庭堅陳師道陳與義也其說以生硬爲健筆以粗豪爲老境以煉字爲句眼頗不諧於中聲其去取之間如杜甫秋興惟選第四首之類亦多不可解然宋代諸集不盡傳於今者頗賴以存而當時遺聞舊事亦徃徃多見於其註故厲鶚作宋詩紀事所採最多其議論可取者亦不一而足故亦未能竟廢之此書世有二本一爲石門吳之振所刋註作夾行而旁有圈點前載龍遵敘述傳授源流至詳一爲蘇州陳士㤗所刋刪其圈點遂併註中所圈是句中眼等句刪去又以龍遵原叙屢言圈點亦併刪之以滅跡校讐舛駁尤不勝乙之振切譏之殆未可謂之已甚焉
</p>
<div class="section" id="title-8"><h2>
	梅花百詠一卷<span class="jiazhu">浙江廵撫採進本</span>
</h2></div>
<p class="em2">
	元馮子振與釋明本倡和詩也子振字海粟攸州人官承事郎集賢待制明本姓孫氏號中峰錢塘人居吳山聖水寺工於吟詠與趙孟頫友善子振方以文章名一世意頗輕之偶孟頫偕明本訪子振子振出示梅花百韻詩明本一覽走筆和成復出所作九字梅花歌以示子振遂與定交是編所載七言絶句一百首即當時所立和者是也後又附春字韻七律一百首則僅有明本和章而子振原倡巳不可復見矣宋史藝文志載李綨梅花百詠一卷久佚弗傳又端平中有張道洽者作梅詩三百餘首今惟瀛奎律髓僅存數首子振才思奔放一題衍至百篇徃徃能出奇制勝而明本所和亦頗琱鏤盡致足以壁壘相當今明本所著中峰廣錄雖有傳本而祇有偈頌數十首不載此詩而子振著作則惟元文類諸書畧見一二全集久佚無存此集雖游戲之作而半瓜一鱗猶可以窺見崖畧其詩别本互有同異東閣梅一首中峰和章原闕而別見於韋德珪集國朝夏洪基爲之訂正校刋頗有依据今亦並仍之焉
</p>
<div class="section" id="title-9"><h2>
	天下同文集四十四卷<span class="jiazhu">兩淮馬裕家藏本</span>
</h2></div>
<p class="em2">
	元周南瑞撰南瑞始末未詳考吳澄支言集有贈周南瑞序稱安成周南瑞敬修扁濂溪二字於室或者議之又稱敬修之文詞固已早冠於鄕儒之上自濓溪視之則陋也盍暫舍其所巳學而勉其所未學云云當即其人也澄序多不滿之詞至稱其欲爲濂溪後人當知其門戶路徑是明以昌稱周子之裔誚之其人蓋好趨附高名者觀其目錄末標隨有所傳錄陸續刋行九字其體例與今時庸陋坊本無異可以槪見也卷首有劉將孫一序亦潦倒淺陋似乎依托然其所載頗有蘇天爵文類所未收而足資當日典故者如元史崔彧上寳璽事見於成宗本紀及彧本傳未詳得璽月日是集所載崔彧獻璽書文知爲至元三十一年正月三十日又成宗本紀元貞元年三月乙巳朔安南世子陳日燇遣使上表并獻方物而安南國傳則紀其事於至元三十一年五月之下與本紀互異今考是集所載安南國王賀成宗登極表末云元貞元年三月初一日知列傳爲誤書皆可以旁資考證其他文亦多有可觀者其中十七卷十八卷三十一卷三十四卷三十五卷四十一卷並闕蓋麻沙舊式分卷破碎傳抄易於佚脫今旣無别本校補亦姑仍原本錄之以存其眞焉
</p>
<div class="section" id="title-10"><h2>
	古賦辨體八卷外集二卷<span class="jiazhu">江蘇廵撫採進本</span>
</h2></div>
<p class="em2">
	元祝堯編江西通志載堯上饒人延祐五年進士爲江山尹後遷無錫州同知廣信府志載堯字君澤與此本所題同惟云官萍鄕州同知與江西通志異其書自楚詞以下凡兩漢三國六朝唐宋諸賦毎朝錄取數篇以辨其體格凡八卷其外集二卷則擬騷及操歌等篇爲賦家流别者也采摭頗爲賅備其論司馬相如子虚上林賦謂問答之體其源出自卜居漁父宋玉軰述之至漢而盛首尾是文中間是賦世傳旣久變而又變其中間之賦以鋪張爲靡而專於詞者則流爲齊梁唐初之俳體其首尾之文以議論爲便而專於理者則流爲唐末及宋之文體於正變源流亦言之最確何焯義門讀書記嘗譏其論潘岳耤田賦分別賦頌之非引馬融廣成頌爲證謂古人賦頌通爲一名然文體屢變支派遂分猶之姓出一源而氏殊百族旣云辨體勢不得合而一之焯之所言雖有典據但追溯本始知其同出異名可矣必謂堯强生分别即爲杜撰是亦非通方之論也
</p>
<div class="section" id="title-11"><h2>
	圭塘欸乃集二卷<span class="jiazhu">浙江鮑士恭家藏本</span>
</h2></div>
<p class="em2">
	元許有壬及其弟有孚子楨倡和之詩也有壬有至正集已著錄是集乃至正八年有壬旣致仕歸乃以賜金得康氏廢園於相城之西鑿池其中形如桓圭因以圭塘爲名曰擕賔客子弟觴咏其間積成巨帙共詩二百一十九首樂府六十六首中惟樂府十解爲其客馬熙所作餘皆有壬有孚及楨之作旣而楨如京師以其本示馬熙熙復取而盡和之凡詩七十八首詞八首别題曰圭塘補和附之於後其詩雖多一時適興之什不必盡刻意求工而一門之中父子兄弟自相師友其風流文雅之盛猶有可以想見者焉集前周伯琦序後有叚天祐等八跋及趙桓陸煥然題詩各一首皆至正庚寅辛卯甲辰丙午諸年惟末有洹濵一跋不著名氏稱此集江湖友人躬錄裝潢者二十八年南歸展讀外皆破碎兵後所存惟此本乃力疾補葺遺我子孫後題上章涒灘四月按上章涒灘爲庚申歲乃明洪武之十三年而丁文昇跋内亦有從洹濵御史領歸抄錄語蓋洹濵乃有孚别號而所謂江湖友人者即文昇也
</p>
<div class="section" id="title-12"><h2>
	忠義集七卷<span class="jiazhu">編修汪如藻家藏本</span>
</h2></div>
<p class="em2">
	元趙景良編初南豊劉壎作補史十忠詩一卷述宋末李芾趙卯發文天祥陸秀夫江萬里密祐李庭芝陳文龍張世傑張珏之事壎自爲序其子麟瑞復取宋末節義之士撰述遺事賦五十律題曰昭忠逸詠凡四卷亦自爲前後序又有岳天祐者序之景良合二集爲一編又采宋末遺老諸作續爲二卷而併麟瑞詩四卷爲三總名之曰忠義集於時宋史未修蓋藉詩以存史也其書在元不甚著明弘治中江右何喬新始序而梓之序言附錄中有汪元量詩然此本實無之未詳其故又方回背宋降元爲世僇笑其人最不足道而景良列之忠義中亦所未解也壎有隠居通議已著錄麟瑞號如村至治中人景良字秉善二劉之鄕人也
</p>
<div class="section" id="title-13"><h2>
	宛陵羣英集十二卷<span class="jiazhu">永樂大典本</span>
</h2></div>
<p class="em2">
	元汪澤民張師愚同編澤民字叔志婺源人延祐戊午進士授承事郞同知岳州路平江州事厯南安信州兩總管府推官以母憂歸服除補平江路總管府推官調濟寜路兖州知州至正三年召爲國子司業與修三史書成選集賢直學士尋以禮部尚書致仕居宣城自號堪老眞逸十五年長槍賊陷寜國被執不屈罵賊死年七十贈江浙行中書省左丞追封譙國郡公諡文節事蹟具元史本傳師愚字仲愚寜國人曾兩領延祐天曆鄕薦與澤民友善江南通志稱其嘗撰梅堯臣年譜然年譜乃其弟師曾所撰巳別著錄以爲師愚者悞也是編蓋澤民晩居宣城時所輯上自宋初下迄元代得詩一千三百九十三首分古今體訂爲二十八卷同里施璇爲鋟板以行其後久佚不傳故寜國宣城二志載籍門内均不著其目今核永樂大典各韻内所錄此集之詩共得七百四十六首作者一百二十九人視原本猶存十之五六中如王圭等七十餘人載於宣城舊志文苑傳者其遺篇徃徃藉此以見又如梅鼎祚宛雅所錄諸家佚句以爲原詩散亡者今其全什亦多見集中宋元著作放失者多此集雖僅一鄕之歌詠亦可云文獻之徵矣謹裒集校定釐爲十二卷凡其人之爵里事蹟有可考者俱補註於姓名之下不可考者闕之其永樂大典原本失載人名無可叅補者則仍分類附錄於後以待審訂焉
</p>
<div class="section" id="title-14"><h2>
	元文類七十卷目錄三卷<span class="jiazhu">副都御史黄登賢家藏本</span>
</h2></div>
<p class="em2">
	元蘇天爵編天爵有名臣事畧已著錄是編刋於元統二年監察御史王理國子監助教陳旅爲之序所錄諸作自元初迄於延祐正元文極盛之時凡分四十有三類而理序仿史記自序漢書叙傳之例區爲十有五類蓋目錄標其詳序則撮其綱也天爵三居史職預修武宗文宗實錄所著自名臣事畧外尚有松㕔章奏春風亭筆記諸書於當代掌故最爲嫺習而所作滋溪文集詞章典雅亦足追跡前修故是編去取精嚴具有體要自元興以逮中葉英華採擷畧備於斯論者謂與姚鉉唐文粹吕祖謙宋文鑑鼎立而三然鉉選唐文因宋白文苑英華祖謙選北宋文因江鈿文海稍稍以諸集附益之耳天爵是編無所憑藉而蔚然嫓美其用力可云勤摯旅序篇末稱天爵此書所以纂輯之意庶幾同志之士相與博采而嗣錄之而終元之世未有人續其書者可以見其難能矣葉盛水東日記曰蘇天爵元文類元統中監察御史南鄭王理序之有元名人文集如王百一閻高唐姚牧庵元淸河馬祖常元好問之卓卓者今皆無傳<span class="jiazhu">按祖常石田集好問遺山集今皆有傳本蓋明代不甚行於世盛偶未見故其説云然</span>則所以考勝國文章之盛獨賴是編而已嘗見至正初浙省元刻大字本有陳旅序此本則有書坊自增考亭書院記建陽縣江源復一堂記併高昌偰氏家傳云云今此本無此三篇而有陳旅序蓋猶從至正元刻翻雕也
</p>
<div class="section" id="title-15"><h2>
	元風雅二十四卷<span class="jiazhu">内府藏本</span>
</h2></div>
<p class="em2">
	前集十二卷元傳習所採集孫存吾爲之編次後集十二卷則存吾所續輯也習字說卿淸江人存吾字如山廬陵人習仕履不可考存吾嘗爲儒學正亦不詳其始末也前集首劉因凡一百十四家後集首鄧文原凡一百六十六家間載作者爵里俱不甚詳所錄江西人詩最多蓋里閈之間易於摭拾惟一時隨所見聞旋得旋錄故首尾頗無倫序或有一人而兩見者殊乖體例然元時総集傳於今者不數家此集雖不甚賅備而零章斷什不載於他書者頗多世不習見之人與不經見之詩賴以得存者亦不少矣又按范氏天一閣所藏有元朝野詩集二冊亦題曰元風雅不知何人所編其體例與此迥殊又傳寫多訛參差失序幾至不可句讀蓋斷爛不全之本無足甄錄以二書同出元代名又相淆姑附著其異同於此以祛來者之疑焉
</p>
<div class="section" id="title-16"><h2>
	唐音十四卷<span class="jiazhu">安徽廵撫採進本</span>
</h2></div>
<p class="em2">
	元楊士弘編士弘字伯謙襄城人是書成於至正四年虞集爲之序凡始音一卷正音六卷遺響七卷而士弘自記稱十五卷蓋遺響有一子卷也其始音惟錄王楊盧駱四家正音則詩以體分而以初唐盛唐爲一類中唐爲一類晩唐爲一類遺響則諸家之作咸在而附以僧詩女子詩李白杜甫韓愈三家皆不入選其凡例謂三家世多有全集故弗錄焉其書積十年之力而成去取頗爲不苟明蘇衡作劉敬伯古詩選序頗以是書所分始音正音遺響爲非李東陽懷麓堂詩話則曰選詩誠難必識足以兼諸家者乃能選諸家識足以兼一代者乃能選一代一代不數人一人不數篇而欲以一人選之不亦難乎選唐詩者惟楊士弘唐音爲庶幾云云其推之可謂至矣高棅唐詩品彚即因其例而稍變之馮舒兄弟評韋縠才調集深斥棅杜撰排律之非實則排律之名亦因此書非棅創始也曹安讕言長語稱舊有丹陽顔潤卿註今未見其本此本題張震輯註震字文亮新淦人其仕履始末及朝代先後皆未詳註極弇陋明唐覲延州筆記嘗摘其註李商隠咸陽詩自是當時天帝醉一條李頎贈從弟詩第五之名齊驃騎一條盧照隣送趙司倉入蜀詩潘年三十外一條他如楊炯劉生一首乃樂府古題而震曰劉生不知何許人後篇亦有劉生要皆從軍之士也又炯夜送趙縱一首其詩作於初唐而震曰趙縱郭子儀之婿也仕至侍郞如斯之類不可毛舉殆必明人也以原本所有且間有一二可采者姑附存之備一解焉
</p>
<div class="section" id="title-17"><h2>
	古樂府十卷<span class="jiazhu">浙江汪啟淑家藏本</span>
</h2></div>
<p class="em2">
	元左克明編克明自稱豫章人其始末未詳自序題至正丙戌則順帝時也是書錄古樂府詞分爲八類曰古歌謡曰鼓吹曲曰横吹曲曰相和曲曰淸商曲曰舞曲曰琴曲曰襍曲自序謂冠以古歌謡詞者貴其發乎自然終以襍曲者著其漸流於新聲又謂風化日移繁音日滋懼乎此聲之不作也故不自量度推本三代而上下止陳隋截然獨以爲宗雖獲罪世之君子無所逃焉云云當元之季楊維楨以工爲樂府傾動一時其體務造恢奇無復舊格克明此論其爲維楨而發乎考宋郭茂倩先有樂府詩集所錄止於唐末極爲賅備克明此集似乎牀上之牀然考李孝光刻樂府詩集序稱其書歲久將弗傳至元六年濟南彭叔儀始得本校刻是郭書刋板之時僅在克明成書前六年其板又在濟南距江西頗遠則編此集時當必未見郭書非相蹈襲且郭書務窮其流故所收頗濫如薛道衡昔昔鹽凡二十句唐趙嘏毎句賦詩一首此殆如春官程試摘句命題本無闗於樂府乃列之薛詩之後未免不倫此集務溯其源故所重在於古題古詞而變體擬作則去取頗愼其用意亦迥不同也毎類各有小序核其詞氣確爲克明自作其題下夾註則多摭樂府詩集之文紫玉歌條下並明標樂府詩集字今考其臨高臺條下引劉履風雅翼之說尚與克明相去不遠至紫騮馬條下引馮惟訥詩紀之說則嘉靖中書元人何自見之其由明人重刻臆爲竄入明矣又馮舒校玉臺新詠於焦仲卿妻詩守節情不移句下註曰按活本楊本此句下有賤妾留空房相見常日稀二句檢郭左二樂府並無之今考此本乃巳有此二句知正文亦爲重刻所改不止私增其解題矣然元刻今未之見無由互校刋除姑仍明刻錄之而附訂其謬如右
</p>
<div class="section" id="title-18"><h2>
	玉山名勝集十二卷<span class="jiazhu">浙江鮑士㳟家藏本</span>
</h2></div>
<p class="em2">
	元顧瑛編瑛有玉山璞稿已著錄其所居池館之盛甲於東南一時勝流多從之游宴因裒其詩文爲此集各以地名爲綱曰玉山堂曰玉山佳處曰種玉亭曰小蓬萊曰碧梧翠竹堂曰湖光山色樓曰讀書舍曰可詩齋曰聽雪齋曰白雲海曰來龜軒曰雪巢曰春草池曰綠波亭曰絳雪亭曰浣華館曰柳堂春曰漁莊曰書畵舫曰春暉樓曰秋華亭曰淡香亭曰君子亭曰釣月軒曰拜石壇曰寒翠所曰芝雲堂曰金粟影毎一地各先載其題額之人次載瑛所自作春題而以序記詩詞之類各分係其後元季知名之士列其間者十之八九考宴集唱和之盛始於金谷蘭亭園林題詠之多肇於輞川雲谿其賔客之佳文詞之富則未有過於是集者雖遭逄衰世有託而逃而文采風流照映一世數百年後猶想見之錄存其書亦千載藝林之佳話也
</p>
<div class="section" id="title-19"><h2>
	草堂雅集十三卷<span class="jiazhu">浙江廵撫採進本</span>
</h2></div>
<p class="em2">
	元顧瑛編瑛早擅文章又愛通賔客四方名士無不延致於玉山草堂者因仿叚成式漢上題襟集例編唱和之作爲此集自陳基至釋自恢凡七十人又仿元好問中州集例各爲小傳亦有僅載字號里居不及文章行誼者蓋各據其實不虚標榜猶前軰篤實之遺也其與瑛贈答者即附錄巳作於後其與他人贈答而其人非與瑛游者所作可取亦附錄焉皆低書四格以别之蓋雖以草堂雅集爲名實簡錄其人平生之作元季詩家此數十人括其大凡數十人之詩此十餘卷具其梗槪一代精華畧備於是視月泉吟社惟賦田園襍興一題惟限五七言律一體者賅備多矣是書世罕傳本王士禎居易錄記朱彝尊於吳門醫士陸其淸家僅一見之此本紙墨猶爲舊鈔疑或即陸氏本歟
</p>
<div class="section" id="title-20"><h2>
	玉山紀遊一卷<span class="jiazhu">浙江汪啟淑家藏本</span>
</h2></div>
<p class="em2">
	元顧瑛紀遊倡和之作明袁華爲類次成帙者也所遊自崑山以外如天平山靈巖山虎邱西湖吳江錫山上方山觀音山或有在數百里外者總題曰玉山游非一人而瑛爲之主游非一地而徃來聚會悉歸玉山堂也毎遊必有詩毎詩必有小序以志歲月所與遊者自華以外爲會稽楊維楨遂昌鄭元祐吳興郯韶沈明遠南康于立天台陳基淮南張渥嘉興瞿智吳中周砥釋良琦崑山陸仁皆一時風雅勝流又有顧佐馮郁王濡之三人里貫事迹皆未詳然以其儕偶推之定非俗士矣所收不及玉山名勝集草堂雅集之富而山水淸音琴樽佳興一時文采風流千載下尚如將見之也華巳入明然其詩皆作於至正中華編是集之時亦尚在至正中故不以編集之人爲斷而以作詩之人爲斷仍列諸元代焉
</p>
<div class="section" id="title-21"><h2>
	大雅集八卷<span class="jiazhu">編修汪如藻家藏本</span>
</h2></div>
<p class="em2">
	元賴良編良字善卿天台人是集皆錄元末之詩分古體四卷近體四卷前有至正辛丑楊維楨序又有至正壬寅錢鼐序末有王逄序不署年月維楨序稱其所採皆吳越人之隠而不傳者序末良自識云良選詩至二千餘首鐵崖先生所留者僅存三百鐵崖道人即維楨别號是茲集乃良所裒輯而維楨所刪定故毎卷前署維楨評點字也然觀集中止首卷前數篇有維楨評語七言律詩中顧瑛和維楨唐宫詞十首亦列評語於其下餘無維楨一語或傳寫不完或但經維楨點定中間偶評數首良重其名遂以評點歸維楨歟顧嗣立選元詩三百家衆作畧備然大抵有集者登選雖稱零篇佚什各人癸集而癸集實闕而未輯此集所錄多嗣立之所未收其去取亦頗精審蓋維楨工於篇什故鑒别終爲不苟又毎人之下皆畧註字號里貫元末詩人無集行世者亦頗賴以考見固不失爲善本矣
</p>
<div class="section" id="title-22"><h2>
	元音遺響十卷<span class="jiazhu">浙江廵撫採進本</span>
</h2></div>
<p class="em2">
	不著編輯者名氏前八卷爲胡布詩又名崆峒樵音後二卷則張逹劉紹詩也三人皆元之遺民而他書罕稱其詩者且亦罕稱其人者故其出處莫之能詳今即詩中考之則紹爲布姻家曾入汝南王幕布與紹詩序稱俱客閩帥不遂所志蓋元末皆嘗參謀軍事布又有詩云我時瘴癘使分迹南荒最又云自我使島夷銜命出蠻障是布復嘗奉使海外矣又布有大理問所作及丙辰歲獄中元夕詩注云先生以高蹈有忤時政被謫又丙辰十月初五發龍江詩云覊人得遣如承檄日暮登舟似到家丙辰爲洪武九年殆明初徵之不屈被譴旣而得釋者也至其近聞自從諸詩中有想見霓旌擁行在之句當爲順帝北狩後所作故君舊國之思拳拳不置其志節可見其詩格調亦皆高古不失漢魏遺意雖聲華消歇名氏翳如而遺集猶存固可與柴桑一老尚友於千載前矣布字子申逹字秀充皆旴江人紹字子憲黎川人也
</p>
<div class="section" id="title-23"><h2>
	風雅翼十四卷<span class="jiazhu">編修汪如藻家藏本</span>
</h2></div>
<p class="em2">
	元劉履編履字坦之上虞人入明不仕自號草澤閒民洪武十六年詔求天下博學之士浙江布政使强起之至京師授以官以老疾固辭賜鈔遣還未及行而卒浙江通志列之隱逸傳中是編首爲選詩補註八卷取文選各詩刪補訓釋大抵本之五臣舊注曾原演義而各斷以己意次爲選詩補遺二卷取古歌謡詞之散見於傳記諸子及樂府詩集者選錄四十二首以補文選之缺次爲選詩續編四卷取唐宋以來諸家詩詞之近古者一百五十九首以爲文選嗣音其去取大旨本於真德秀文章正宗其銓釋體例則悉以朱子詩集傳爲準其論杜甫三吏三别太廹切而乏簡遠之度以視建安樂府如典謨之後别有盤誥足見風氣變移不知諷諭之語必含蓄乃見優柔叙述之詞必真切乃能感動王粲七哀詩曰出門無所見白骨蔽平原路有飢婦人抱子棄草間顧聞號泣聲揮涕獨不還未知身死處何能兩相完此何嘗非建安詩與三吏三别何異又如孤兒行婦病行上留田東西門行以及焦仲卿妻詩之類何嘗非樂府詩與三吏三别又何異此不明文章之正變而謬爲大言也又論塘上行後六句以爲魏文帝從軍而甄后念之不知古者采詩以人樂聲盡而詞不盡則刪節其詞詞盡而聲不盡則摭他詩數句以足之皆但論聲律不論文義樂府詩集班班可考塘上行末六句忽及從軍蓋由於此履牽合魏文帝之西征此不明文章之體裁而横生曲解也至於以漢魏篇章强分比興尤未免刻舟求劍附合支離朱子以是註楚詞尚有異議况又效西子之顰乎以其大旨不失於正而亦不至全流於膠固又所箋釋評論亦頗詳贍尚非枵腹之空談較陳仁子書猶在其上固不妨存備叅考焉又按葉盛水東日記稱祭酒安成李先生於劉履風雅翼常别加註釋視劉益精安成李先生者李時勉也其書今未之見然時勉以學問醇正人品端方爲天下所重詩歌非其所長考證亦非其所長計與履之原書亦不過伯仲之間矣
</p>
<div class="section" id="title-24"><h2>
	荆南倡和集一卷<span class="jiazhu">兩江總督採進本</span>
</h2></div>
<p class="em2">
	元周砥馬治同撰砥字履道無錫人治字孝常宜興人明史文苑傳並附載陶宗儀傳末至正癸巳甲午乙未三年砥遭亂客治家治館砥於宜興荆溪之南隨事倡和積詩一卷錄成二帙各懷其一同時遂昌鄭元祐爲之序二人亦自有序後砥從張士誠死於兵而治入明爲内邱縣知縣遷建昌府知府與高啟友善遂以此集手錄本付啟啟復以與吕敏有啟後序及徐賁題識敏後仍歸諸馬氏成化間鄕人李廷芝擕至京師俾李應禎張弼校正付梓集後附錄數首皆砥在荆南前後之作及治賦砥哀詞與其追和之詩砥以吟咏擅長與顧阿瑛徃來玉山雅集紀遊諸編中多載所作格調皆極諧婉其撰是集正元末䘮亂之際感時傷事尤情致纒綿治詩稍遜於砥而雋句絡繹工力亦差能相敵以視松陵倡和漢上題襟雖未必遽追配作者而兩人皆無全集行世存之亦足見其一斑焉
</p>
<p class="margin2">
	按周砥與馬治詩同一集而人隔兩朝遂無時代可歸今以治雖入明而在元所作尚可謂之元詩若砥則斷斷不可編於明故以砥爲主綴元人之末此不得已之變例也
</p> 



</div></body></html>