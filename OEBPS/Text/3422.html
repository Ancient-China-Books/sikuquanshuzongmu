<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷七·經部七（易類存目一）</title></head><body><div id="text">

<p>
<strong>欽定四庫全書總目卷七</strong>
</p>
<div class="section" id="title-0"><h1>
	經部七
</h1><hr/></div>
<div class="section" id="title-1"><h2>
	易類存目一
</h2></div>
<div class="section" id="title-2"><h2>
	關氏易傳一卷<span class="jiazhu">內府藏本</span>
</h2></div>
<p class="em2">
	舊本題北魏關朗撰唐趙蕤注朗字子明河東人蕤字大賔梓州鹽亭人<span class="jiazhu">詳見子部雜家類長短經條下</span>是書隋志唐志皆不著錄晁公武讀書志謂李淑邯鄲圖書志始有之中興書目亦載其名云阮逸詮次刋正陳師道後山談叢何薳春渚紀聞及邵博聞見後錄皆云阮逸嘗以僞撰之稿示蘇洵則出自逸手更無疑義逸與李淑同爲神宗時人故李氏書目始有也吳萊集有此書後序乃據文中子之説力辨其眞文士好奇未之深考耳
</p>
<div class="section" id="title-3"><h2>
	方舟易學二卷<span class="jiazhu">浙江吳玉墀家藏本</span>
</h2></div>
<p class="em2">
	宋李石撰石字知幾資陽人陸游老學庵筆記載其本名知幾後感夢兆改名石而以知幾爲字宋史不爲立傳資州志載其舉進士高第紹興末以薦任太學博士黜成都學官乾道中再入爲郞後歷知合州黎州眉州皆以論罷終成都轉運判官鄧椿畫繼亦載其少負才名旣登第以趙逵薦任太學博士今倅成都蓋椿與石同時猶及見其居官也是書專論互體每卦標兩互卦之名而以爻辭證之考漢儒説易多主象占後孟喜焦贛京房流爲災變鄭玄又配以爻辰固不免有所附會自王弼埽滌舊文併謂互體卦變皆無足取於是棄象不論夫納甲五行本非易義所重棄之可也若互卦及動爻之變其説見於繫辭其法見於左傳歷代諸儒相承有自槩從排斥未免偏涉虛無故石此書專闢王弼之學其上卷詳言互體之義下卷曰象統曰明閏象統但存一序其説未竟明閏以六十四卦分月以明置閏之法也朱彝尊經義考曰方舟集止存二卷崑山徐秉義家藏有易互體例卷首不著撰人名氏但題門人劉伯熊編此本卷首有竹垞二字小印豈其書後歸彝尊歟攷書錄解題載李石方舟集五十卷後集二十卷而永樂大典所載左氏君子例詩如例詩補遺及此書皆題曰李石方舟集則是四書皆其集中所載徐氏惟得其兩卷故卷端無姓名耳今方舟集已於永樂大典中裒輯成帙此四書亦仍其舊例併入集中故不復重錄而附存其目於此焉
</p>
<div class="section" id="title-4"><h2>
	周易繫辭精義二卷<span class="jiazhu">兩淮馬裕家藏本</span>
</h2></div>
<p class="em2">
	舊本題宋呂祖謙撰祖謙有古周易已著錄初程子作易傳不及繫辭此書似集諸家之説補其所缺然去取未爲精審陳振孫書錄解題引館閣書目以是書爲託祖謙之名殆必有據也
</p>
<div class="section" id="title-5"><h2>
	東萊易説二卷<span class="jiazhu">江西巡撫採進本</span>
</h2></div>
<p class="em2">
	舊本題宋呂祖謙撰朱彝尊經義考亦列其名今勘驗其文實呂喬年所編麗澤論説集錄之前二卷書賈抄出以售僞非祖謙所自著也
</p>
<div class="section" id="title-6"><h2>
	周易輯説明解四卷<span class="jiazhu">江西巡撫採進本</span>
</h2></div>
<p class="em2">
	舊本題宋馮椅撰椅有厚齋易學已著錄此其别行之僞本也案椅原書宋史藝文志作五十卷此本卷數懸殊其不合者一又朱彝尊經義考載中興藝文志云馮椅爲輯注輯傳外傳以程沙隨朱文公雖本古易爲注猶未及盡正孔傳名義乃改彖曰象曰爲贊曰又改繫辭上下爲説卦上中以隋經籍志有説卦三篇也此本仍作彖曰象曰不作贊曰繫辭傳亦仍分上下不作説卦上下其不合者二胡一桂易本義附錄纂疏曰馮厚齋講明夷六五箕子之明夷云箕字蜀本作其字此繼統而當明揚之時之象其指大君當明揚之時而傳之子則其子亦爲明夷矣又謂文王作爻辭移置君象於上六以初登于天後入于地况明夷之主六五在下而承之明夷之主之子之象也子繼明夷之治利在於貞明不可以復夷也後世以其爲箕遂傅會於文王與紂事甚至以爻辭爲周公作而非文王蓋箕子之囚在文王羑里之後方演易時箕子之明未夷也李隆山深然其説云云此本解明夷六五上六二爻仍用舊説未嘗改箕子爲其字其不合者三至其各卦講解多沿襲本義與永樂大典所載椅説全殊其爲僞託更無疑義今椅之全書業已重編成帙此本已可不存以外間傳寫已久恐其亂眞故存其目而論之焉
</p>
<div class="section" id="title-7"><h2>
	水村易鏡一卷<span class="jiazhu">兩江總督採進本</span>
</h2></div>
<p class="em2">
	宋林光世撰光世字逢聖莆田人館閣續錄載其淳祐十一年以易學召赴闕充秘書省檢校文字十二年教授常州文字職事如舊寶祐二年補迪功郞添差江西提舉司事辦公事閩書則謂淮東漕臣黃漢章上所著易鏡由布衣召爲史館檢閱遷校勘改京秩自將作出知潮州開慶元年召爲都官郞中入爲司農少卿兼史館官階頗有異同又稱其景定二年賜進士出身在都官郞中後二年均未詳孰是也是書序稱丙午蓋成於理宗淳祐六年大旨據繫辭之語謂諸儒詁易獨遺仰觀俯察之義因居海上測驗天文悟天澤火雷風水山地八宮之星皆自然有六十四卦遂以星配卦先取繫辭所列自離至夬十三卦推闡其旨以發大凡所列星圖穿鑿附會自古説易之家未有紕繆至此者夫庖犧仰觀天文亦揆其盈虛消息之運耳何嘗準列宿畫卦哉後永豐陳圖作周易起元又以名山大川分配六十四卦謂之察於地理充乎其類殆不至以鳥獸配卦不止矣
</p>
<div class="section" id="title-8"><h2>
	易序叢書十卷<span class="jiazhu">浙江吳玉墀家藏本</span>
</h2></div>
<p class="em2">
	舊本題宋趙汝楳撰汝楳有周易輯聞六卷易雅一卷筮宗三卷總謂之易序叢書已著於錄此本亦分十卷卷各爲目惟首二卷爲易雅筮宗自第三卷至七卷則言兵法所載營陳隊伍圖法甚備皆與易絶不相涉惟第八卷六日七分論及第九卷十卷辨方納甲二篇尚頗存漢學之舊然文字亦多脫誤疑好事者偶得其殘本不知完帙尚存雜鈔他書以足十卷之數也卷首有董其昌名印則其來已久殆明人所雜編歟
</p>
<div class="section" id="title-9"><h2>
	周易上下經解殘本四卷<span class="jiazhu">兩淮鹽政採進本</span>
</h2></div>
<p class="em2">
	宋丁易東撰易東有易象義已著錄此即易象義殘本傳鈔者改其名也十翼惟存彖傳象傳其餘皆佚上經自乾卦至泰卦僅有一頁尤爲殘缺惟下經晉大壯睽蹇中孚五卦爲永樂大典所佚者此本獨完今已採掇補錄而别存其目於此俾世知與易象義非兩書焉
</p>
<div class="section" id="title-10"><h2>
	大易衍説<span class="jiazhu">無卷數　安徽巡撫採進本</span>
</h2></div>
<p class="em2">
	舊本題元李簡撰簡有學易記已著錄是編即以學易記序冠於卷首而書則絶不相同核其文義與今村塾講章相類朱彝尊經義考亦未載其名蓋書肆僞託之本也
</p>
<div class="section" id="title-11"><h2>
	大易法象通贊七卷<span class="jiazhu">浙江吳玉墀家藏本</span>
</h2></div>
<p class="em2">
	元鄭滁孫撰滁孫字景歐處州人宋景定間進士嘗知温州樂淸縣遷宗正丞禮部郞官入元以薦召授集賢直學士事蹟具元史儒學傳此書首爲諸圖次以中天述考述衍等説終以甲辰乙巳丙午三年所作習坎書院旅語其中天圖後署曰至元三十年十一月吉日宣召赴闕儒人臣鄭滁孫蓋即其被薦時所進也其序自言年踰五十探索先天圖忽得中天玄景云云案中天之説始見於干寶周禮註朱元昇衍之爲三易備遺然滁孫所謂中天玄景與干寶之説又異大旨謂中天即天也由其運用合一居中故曰中天由其在生兩之後用九之前故曰中天其象藏於互體而義發見於文王周公孔子之辭其説大抵皆幽渺恍惚不可究詰計滁孫登第自宋景定至元世祖至元中當已五六十歲而此書之成在成宗之末又在進圖後十餘年逮至嘉興温州升席説經年已耄耋矣其始終敷析者皆一中天之義又刪周易繫辭傳以遷就己説而牽合諸經以證之支離曼衍終無歸宿自來以奇偶推易者病於穿鑿以老莊談易者病於虛無此書更以穿鑿之數附會於虛無之理兩家流弊兼而有之可謂敝精神於無用者矣
</p>
<div class="section" id="title-12"><h2>
	周易訂疑十五卷序例一卷易學啟蒙訂疑四卷周易本義原本十二卷<span class="jiazhu">山東巡撫採進本</span>
</h2></div>
<p class="em2">
	舊本題董養性撰不著時代考元末有董養性字邁公樂陵人至正中嘗官昭化令攝劔州事入明不仕終於家所著有高閒雲集或即其人歟是書前有自序謂用力三十餘年乃成其説皆以朱子爲宗不容一字之出入蓋亦胡一桂陳櫟之末派也
</p>
<div class="section" id="title-13"><h2>
	學易舉隅三卷<span class="jiazhu">浙江吳玉墀家藏本</span>
</h2></div>
<p class="em2">
	元鮑恂撰恂字仲孚崇德人登至元乙亥進士薦爲翰林不就王褘造邦勲賢錄稱洪武初嘗應召至京師授文華殿大學士輔導東宮明史吳伯宗傳則稱與吉安余詮高郵張長年登州張紳同薦恂年八十詮年亦七十並命爲文華殿大學士皆以老疾固辭遂放還惟紳授鄠縣教諭後官至布政使則恂固未嘗仕明造邦勲賢錄載陶珽續説郛中疑爲僞託當以史爲據又陶宗儀輟耕錄載鮑恂以妻父建德知縣俞鎭之力夤緣中浙江鄉試第十四名考其籍乃嘉興其年乃至正甲申蓋名姓偶同非此鮑恂也是書畧舉讀易之法分析門目指陳綱要大抵皆約舉舊文卷首有寧王權序題曰旃蒙單閼蓋宣德十年乙卯也序稱程蕃伯昌重加訂正而稱蕃生於至元十七年丁酉考後至元無十七年惟順帝至正十七年歲在丁酉則至元乃至正之誤也其書本名學易舉隅權爲刊板始更名大易鈎玄然朱彝尊經義考載之仍曰舉隅考所言僅粗陳崖畧不足當鈎玄之名題曰舉隅於義爲近故今亦仍恂原目著錄焉
</p>
<div class="section" id="title-14"><h2>
	周易旁注圖説二卷<span class="jiazhu">山東巡撫採進本</span>
</h2></div>
<p class="em2">
	明朱升撰升字允升休寧人元至正乙酉舉於鄉授池州路學正秩滿歸里丁酉太祖兵至徽州以升從軍吳元年拜侍講學士洪武中官至翰林學士事蹟具明史本傳是書原本十卷冠以圖説上下二篇上篇凡八圖下篇則全錄元蕭漢中讀易考原之文萬曆中姚文蔚易其旁注列於經文之下已非其舊此本又盡佚其注獨存此圖説二篇漢中書已别著錄餘此八圖僅敷衍陳摶之學益無可取矣
</p>
<div class="section" id="title-15"><h2>
	八卦餘生十八卷<span class="jiazhu">江西巡撫採進本</span>
</h2></div>
<p class="em2">
	明鄧夢文撰夢文字志文安成人是書前有永樂甲辰自序稱著是書時夢神授以八卦餘生之名覺而不識其所謂但旣有所受之則不敢不以是名之其説甚怪其書卷首列總論五條一曰偶感記經文之有會於心者凡十九處二曰記臆指程子蘇軾二家之説大不合於經者七十處三曰論應斥諸家某爻應某爻之非而取其不謬於理者十一處四曰論五位辨諸家以五爻爲君之非凡九處五曰論變謂卦不必至三爻而變凡三處其大旨主於以身爲易不假蓍筮而自然與造化相符多掊擊前人之説而攻程傳爲尤甚至繫辭諸傳則併攻傳文如繫辭成性存存二句則註曰其語意頗似老子不類夫子口氣刳木爲舟節則註曰自神農黃帝堯舜時始有舟楫而當堯之時天下猶未平洪水橫流不知神農以前天下之民何以涉河服牛乘馬節則註曰牛馬之用似不待取諸卦象而後然古之葬者節則註曰本義云送死大事而過於厚然則聖人制葬埋之禮蓋亦自爲太過矣則於墨子之薄葬又何議焉易之興也其當殷之末世節則註曰此節與易道似無甚發揮而又皆前經之所已言者又曰夫子殷人也紂之事所不忍言即贊文王不須以紂以紂贊文王亦非文王之所願聞也説卦傳昔者聖人之作易也將以順性命之理節則註曰仁知之不足以盡道也久矣此云爾似亦不合帝出乎震節則註曰此節似弄字法序卦傳飮食必有訟二句則註曰訟何必專始於飮食訟必有衆起六句則註曰物自蒙之時必有所依附而後成立比時莫切於此時且不比何以成師亦似在師之前有大而能謙必豫二句則註曰必待大有能謙而後樂其爲樂也不亦隘乎豫必有隨二句則註曰同人而物歸之已大有矣於此而始隨乎有事而後可大句則註曰然則大有者非人乎物大然後可觀句則註曰然則同人大有之時尚不可觀乎賁者飾也三句則註曰大有臨觀尚未足亨乎必待飾而後亨耶復則不妄矣句則註曰然則剥以前諸卦皆妄乎物畜然後可養句則註曰然則需不已早乎故受之以坎三句則註曰旣曰陷矣而可受乎聖人豈欲陷人者哉遯者退也四句則註曰有是理否也物不可以終壯句則註曰旣不終壯而又晉將欲何之傷於外者反其家句則註曰似非確論升而不已必困句則註曰困乎下者柰何震者動也四句則註曰何待不可終動而後受之以艮耶旅而無所容句則註曰然則不毁方耶巽者説也四句則註曰是不得入則終不説矣渙者離也二句則註曰然則是離渙一卦也以渙繼坎不亦可乎如是之類不能殫舉是其所見殆欲出十翼上矣恐無是事也
</p>
<div class="section" id="title-16"><h2>
	石潭易傳撮要一卷<span class="jiazhu">江西巡撫採進本</span>
</h2></div>
<p class="em2">
	明劉髦撰髦字孟恂永新人永樂戊子舉人是書大旨以程子之全體大用具於易傳朱子嘗欲將其要處别寫爲書而竟未成編髦因摘錄其文分類排纂定爲本性道精公私正身心施政治四門又分子目三十有三前有蕭鎡序云總爲四卷而此刻則僅有一卷然門目與鎡序皆符知無所佚闕朱彝尊經義考亦作一卷蓋重刻者所合併也
</p>
<div class="section" id="title-17"><h2>
	易經圖釋十二卷<span class="jiazhu">江西巡撫採進本</span>
</h2></div>
<p class="em2">
	明劉定之撰定之字主敬號呆齋永新人正統丙辰進士官至禮部侍郞兼翰林院學士諡文安事迹具明史本傳其書用古本以上下經及十翼釐爲十卷惟象傳則以大象爲象傳上以小象爲象傳下又與古本小異然以爲象分大小猶之雅分大小出於孔子所定則於古無徵不足信也卷首列先天後天諸圖率同本義惟不列卦變圖蓋卦變之説從程子不從朱子亦不列河圖洛書蓋其説皆由太極兩儀四象八卦互推不甚用奇偶方位其伏羲先天六十四卦方位圖下註云此圖二經十傳皆無明文可見又圖末總註云已上諸圖昔者學易之家失其傳而異端方士秘傳焉邵子始復取歸於易程子與之同時而於易傳向置之不論豈未嘗得見此於邵子歟則雖堅主陳摶之學而亦微覺其未安矣上經下經每卦六爻各總爲一圖各以儷偶之詞括其爻義左右上下以次排列而以墨線分合交貫之頗類坊本講章之節旨彖傳則上經下經各爲一總圖橫行六十四卦而以卦德卦象卦體卦變直列四格以經文分隸之如史家之年表大象則以大學三綱領八條目橫行爲綱以經文相類者分配其下小象則惟列一韻圖以三百八十四爻爲經四聲十九部爲緯如等韻之譜皆與經義渺不相關文言繫辭則或一節爲一圖或總括數節爲一圖各標其語脈相貫之處説卦傳前數節仍以先天後天諸説作圖其取象諸節又作一表經以八卦緯以天象地法人身物類草木鳥獸六格塡列傳文亦毫無取義序卦僅附反對一圖而雜卦則不爲圖遂不置一語蓋大旨在標六爻之義餘皆蔓衍成書取盈卷帙而已
</p>
<div class="section" id="title-18"><h2>
	玩易意見二卷<span class="jiazhu">浙江汪啟淑家藏本</span>
</h2></div>
<p class="em2">
	明王恕撰恕字宗貴三原人正統戊辰進士官至吏部尚書諡端毅事蹟具明史本傳恕於弘治壬戌養疴家居因構一軒名玩易於程朱之説有所未愜於心者劄記以成此書前有自序作於正德丙寅時年已九十一矣其説頗自出新意然於文義有不可通者輙疑經文有訛殊不可訓凡上經一卷下經合繫辭爲一卷而不及其餘蓋意有所見乃筆之故不盡解全經云
</p>
<div class="section" id="title-19"><h2>
	學易象數舉隅二卷<span class="jiazhu">安徽巡撫採進本</span>
</h2></div>
<p class="em2">
	明汪敬撰敬字思敬一字益謙婺源人宣德癸丑進士官戶部主事所著有易傳通釋及此書明史藝文志不著錄朱彝尊經義考載此書四卷而通釋則闕其卷數江南通志載之則均無卷數此本二卷似尚非完書也其書專明象數自天地自然之易至邵子經世書全數皆列圖於前而繫説於後大抵皆因襲舊文糾纒奇偶中間論大衍之數一條證以陳摶龍圖之説不知龍圖準易數以作非易數出於龍圖也其上卷圖書象數下卷九卦及觀象玩辭觀變玩占四篇皆標通釋之名豈本與易傳通釋共爲一帙後來通釋殘缺傳寫者誤併爲一書而標題則未及改歟是不可詳矣
</p>
<div class="section" id="title-20"><h2>
	周易傳義約説十二卷<span class="jiazhu">兩江總督採進本</span>
</h2></div>
<p class="em2">
	明方獻夫撰獻夫初名獻科字叔賢南海人弘治乙丑進士<span class="jiazhu">案朱彝尊經義考引姓譜以獻夫爲正德辛巳進士誤也</span>官至武英殿大學士諡文襄事蹟具明史本傳是書用朱子所定古經本以上下經十翼各自分篇兼取程傳本義而參以邵子之學頗以象數爲主其説務在簡明然大抵依違舊説不能别有發明末附易雜説四則深辨爻辭非周公作蓋本元胡炳文之論亦未能確有所據也
</p>
<div class="section" id="title-21"><h2>
	圖書紀愚一卷<span class="jiazhu">福建巡撫採進本</span>
</h2></div>
<p class="em2">
	明阮琳撰琳字廷佩號晶山莆田人嘗官敎諭其人在成化弘治間朱彝尊經義考列諸嘉靖之末由未見其書故也<span class="jiazhu">經義考載此書不著卷數註曰未見</span>其書首載太極河洛諸圖次及六十四卦橫方圖終之以五行生尅大率因前人舊説無所發明
</p>
<div class="section" id="title-22"><h2>
	易圖識漏<span class="jiazhu">無卷數　浙江范懋柱家天一閣藏本</span>
</h2></div>
<p class="em2">
	明黃芹撰芹字德馨號畏庵龍巖人蔡淸之弟子也正德九年以歲貢生官海陽縣訓導是編爲發明先天圖學而作前有正德丁卯自序稱易圖凡二十七面而今書新舊諸圖凡二十有八蓋以陳眞晟天地聖人之圖君子法天之圖總名爲心學圖也其謂伏羲八卦橫圖八卦圓圖皆爲贅設乃後人因繫辭説卦之語而誤加之則未嘗不知後人因易以作圖又謂胡一桂於伏羲六十四卦圓圖分配節氣非其本旨其伏羲本河圖以作易圖先天八卦合洛書數圖皆穿鑿可疑於圖書之學亦未嘗不覺其不安而堅信先天圖出自伏羲推而至於心學推而至於曆法曼衍支離殊不可解抄本亦黑白混淆奇偶參錯殆不可辨識此眞覆瓿之書也
</p>
<div class="section" id="title-23"><h2>
	周易説翼三卷<span class="jiazhu">江西巡撫採進本</span>
</h2></div>
<p class="em2">
	明呂柟撰柟字仲木號涇野高陵人正德戊辰進士第一官至南京禮部右侍郎事蹟具明史儒林傳是編乃柟門人馬書林韋鸞滿潮等錄其講授問答之語每卦皆有論數條專主義理不及象數前有嘉靖己亥王獻芝序後有李遂跋
</p>
<div class="section" id="title-24"><h2>
	易經大旨四卷<span class="jiazhu">浙江吳玉墀家藏本</span>
</h2></div>
<p class="em2">
	明唐龍撰龍字虞佐蘭谿人正德戊辰進士官至吏部尚書諡文襄事蹟具明史本傳此書其提學陝西時所作專爲舉業而設故皆擇科塲擬題釋之凡九百八十五條
</p>
<div class="section" id="title-25"><h2>
	周易議卦一卷<span class="jiazhu">編修程晉芳家藏本</span>
</h2></div>
<p class="em2">
	明王崇慶撰崇慶字德徵開州人正德戊辰進士官至南京吏禮二部尚書是書泛論卦名卦義間亦推及爻辭自序謂以六十四卦大義本諸彖質諸象而又參諸人事然所得頗淺本載所著五經心義中曹溶摘入學海類編考明史藝文志亦載崇慶周易議卦一卷則當時已别行矣
</p>
<div class="section" id="title-26"><h2>
	讀易索隱六卷<span class="jiazhu">浙江巡撫採進本</span>
</h2></div>
<p class="em2">
	明洪鼐撰鼐字廷器壽昌人正德庚午舉人官國子監助教朱彝尊經義考載有是書註曰未見此本紙墨尚新蓋刻於彝尊後也其書不載經文但隨意標舉某節某句而説之大旨主於良知之學故於朱子本義蔡淸蒙引頗有所辨駁云
</p>
<div class="section" id="title-27"><h2>
	古易攷原三卷<span class="jiazhu">兩淮鹽政採進本</span>
</h2></div>
<p class="em2">
	明梅鷟撰鷟旌德人正德癸酉舉人官南京國子監助教終鹽課司提舉是書謂伏羲之易已有文字畫卦在前河圖後出伏羲但則之以揲蓍大衍之數當爲九十有九以五十數爲體以四十九爲用無以中五乘十置一不用之理論殊創闢然於古無所授受皆臆撰也
</p>
<div class="section" id="title-28"><h2>
	周易贊義七卷<span class="jiazhu">浙江范懋柱家天一閣藏本</span>
</h2></div>
<p class="em2">
	明馬理撰理字伯循三原人正德甲戌進士官至南京光祿寺卿事蹟具明史儒林傳其書雖參用鄭玄王弼及程朱二家之説然大旨主於義理多引人事以明之朱睦㮮序稱此書發凡舉例闡微摘隱博求諸儒異同得十餘萬言原書十有七卷其門人涇陽龎俊繕錄藏於家河南左參政莆田鄭絅爲付梓今本僅存七卷繫辭上傳以上皆佚案朱彝尊經義考已註曰闕則其來久矣
</p>
<div class="section" id="title-29"><h2>
	易問箋一卷<span class="jiazhu">兩江總督採進本</span>
</h2></div>
<p class="em2">
	明舒芬撰芬字國裳進賢人正德丁丑進士第一授翰林院修撰以諫南巡廷杖謫福建鹽課司副提舉嘉靖初復職又以爭議大禮廷杖尋遭母憂歸卒萬曆間追諡文節事蹟具明史本傳芬嘗裒生平著作爲梓溪文鈔凡十八卷分內外集外集爲雜文內集則皆所著諸書是編其首也大抵以意推衍泛言義理而多有牽合之病如解潛龍勿用謂用則動動則變而之姤引韓愈詩賢愚同一初乃一龍一豬爲證又如解鼎利貞爲重器不可輕舉春秋書納宋郜鼎爲不知利貞之訓凡若斯類於經義皆無當也
</p>
<div class="section" id="title-30"><h2>
	易學四同八卷别錄四卷<span class="jiazhu">浙江巡撫採進本</span>
</h2></div>
<p class="em2">
	明季本撰本字明德山陰人正德丁丑進士官至長沙府知府是編以四同爲名蓋以朱子本義首列九圖謂有天地自然之易有伏羲之易有文王之易有孔子之易四者不同本極以其説爲不然故以四同標目亦間有闡發然其大旨乃主於發明楊簡之易以標心學之宗則仍不免墮於虛渺至於祖歐陽修之説以繫辭爲講師所傳非孔子所作故多割裂經文從吳澄所定之本上傳第七章易其至矣乎五字刪子曰二字屬易簡之善配至德以下第八章聖人有以見天下之至賾至擬議以成其變化九十五字謂前五十六字重出後三十五字移并於第十二章鳴鶴在陰七節及古本十二章易曰自天祐之五十一字與下傳古本第五章合乾坤文言另歸一卷附繫辭之後下傳夫乾確然示人易矣三節分爲二章天地之大德曰生一節合第十章將叛者其辭慙爲第三章雜卦末大過顚也一節本亦以卦不反對從吳澄所採蔡本爲定考澄説多可取而其謬則在於改經原爲瑕瑜並存本之理不及澄而改經則效之益無取矣其别錄則爲圖文餘辨二卷分內外二篇內篇辨朱子九圖之誤其論後天圖非文王所作是矣謂先天圓圖亦尚有可疑則仍糾繞於圖中不能確定也外篇雜論術數如皇極經世易林京房易傳火珠林太玄潛虛洪範九九數參同契之類皆辨之至於梅花數亦與詰難則泛濫矣又蓍法有别傳二卷自序爲發明蓍法本旨者定爲占辨占例占戒占斷合卜筮論爲內篇若象占取應於易詞之中物類增分於易象之外及以己意斷占有驗而非岀於易理之自然者爲外篇朱彝尊經義考云二書各一卷此本乃各二卷或刋本誤二字爲一字彝尊又載古義辨一卷此本無之則當由脫佚矣
</p>
<div class="section" id="title-31"><h2>
	圖書質疑<span class="jiazhu">無卷數　河南巡撫採進本</span>
</h2></div>
<p class="em2">
	明薛侃撰侃字尚謙號中離揭陽人正德丁丑進士官行人司司正事蹟具明史本傳是書爲侃門人所記前列卦位河圖太極洛書等十三圖圖各有説後爲圖書總解及與諸生答問其大旨謂即數爲圖即圖成卦皆造化自然之理其答問中所論格致體用虛實及儒釋之辨皆守姚江良知之説史稱侃師事王守仁於贛州歸語兄助教俊俊大喜率羣子姪宗鎧等往學焉自是王氏學盛行於嶺南蓋不誣云
</p>
<div class="section" id="title-32"><h2>
	易經淺説八卷<span class="jiazhu">內府藏本</span>
</h2></div>
<p class="em2">
	明陳琛撰琛字思獻晉江人正德丁丑進士官至吏部考功司主事乞終養歸嘉靖中起授貴州提學僉事不赴再起江西提學僉事亦不赴事蹟附見明史蔡淸傳是書一名易經通典原刻作六卷此乃其後人重編之稿本分爲八卷中多塗乙有標某句爲後人增改者有標採入折中者然文言傳知至至之一條標採入折中而折中實未採則亦不盡可據矣琛易學出蔡淸故大旨頗醇然欲兼爲科舉計故較淸易經蒙引終有遜焉
</p>
<div class="section" id="title-33"><h2>
	易象解四卷<span class="jiazhu">浙江鄭大節家藏本</span>
</h2></div>
<p class="em2">
	明劉濓撰濓字濬伯南宮人正德辛巳進士由杞縣知縣擢監察御史是書惟解上下經文而無十翼自序謂十翼之辭不盡出於聖門故其言多無謂且叛於三聖之教云云蓋襲歐陽修之説而益加甚焉所解象占亦多悖謬濓嘗著樂經元義八卷駁樂記與周禮大司樂此書復駁十翼亦可謂勇於自用者矣
</p>
<div class="section" id="title-34"><h2>
	補齋口授易説<span class="jiazhu">無卷數　浙江巡撫採進本</span>
</h2></div>
<p class="em2">
	不著撰人名氏題曰門人永豐周佐編次蓋補齋乃其師之號佐錄所講授以成書朱彝尊經義考題曰周氏佐補齋口授易説蓋如胡瑗口義題倪天隱之名非佐所撰也補齋不知何許人佐亦不詳其始末經義考據聚樂堂書目定爲正嘉以前人亦約度之詞耳所言皆科舉之學止乾坤二卦及繫辭上下傳似乎尚非完本也
</p>
<div class="section" id="title-35"><h2>
	周易古經<span class="jiazhu">無卷數　浙江吳玉墀家藏本</span>
</h2></div>
<p class="em2">
	明雷樂編樂建安人嘉靖間由貢生官廣州訓導是書明史藝文志不著錄朱彝尊經義考亦不載所據乃宋吳仁傑本稱爲費直之所傳首列沿革一篇歷載前儒古易之式凡初本費直本鄭玄本王弼本胡旦胡瑗本呂大防本邵子本晁説之本程迥本呂祖謙本朱子本共十二家樂據吳仁傑本爲費氏之易原無確證且朱子本即呂祖謙本亦未可分爲二家至於十二家外尚有王洙周燔馮椅諸本未及載入亦殊挂漏末闕雜卦一篇蓋傳寫佚之然吳仁傑本具在正不假此本以傳也
</p>
<div class="section" id="title-36"><h2>
	周易不我解二卷<span class="jiazhu">浙江鄭大節家藏本</span>
</h2></div>
<p class="em2">
	明徐體乾撰體乾字行健長淮衞人嘉靖癸未進士自序謂嘗得靑山易半卷希夷易一卷其法以天星配四時解乾卦六龍即指龍星解坤爲牛亦指犧牛星蓋即林光世水村易鏡之説而變幻之殊爲附會書中多引邵子及左傳占法而以靑陳左邵並稱其名不我解者言解不以我也然陳摶之易但有龍圖一卷載於宋志今未見其書而尚見其序絶無仰觀星象之説靑山易則更莫知所自來其亦在影響有無間矣序稱爲書六卷朱彝尊經義考引黃百家之言曰是編流傳者寡余家止存乾坤一卷後五卷訪之不得此本乾坤二卦一卷與百家所言合又有古易辨諸條别爲一卷則百家之所未言蓋殘缺之餘所存者互有詳畧故其本不同百家又云其易本陳希夷趙靑山然體乾自序云靑山不知何許人未審百家何以知其姓趙殆因趙文號靑山而以意揣之歟
</p>
<div class="section" id="title-37"><h2>
	周易義叢十六卷<span class="jiazhu">浙江巡撫採進本</span>
</h2></div>
<p class="em2">
	明葉良佩撰良佩字敬之台州太平人嘉靖癸未進士官至刑部郞中是編用王弼本採輯古今易説自子夏傳迄元龍仁夫凡一百七十七家或自抒己見則稱測曰以附於後諸家皆有去取惟程傳全錄諸家皆以時世爲次惟朱子本義則升列衆説之首其大旨可以槩見也
</p>
<div class="section" id="title-38"><h2>
	古易世學十七卷<span class="jiazhu">兩淮鹽政採進本</span>
</h2></div>
<p class="em2">
	明豐坊撰坊字存禮鄞縣人嘉靖癸未進士官禮部主事免官家居坐法竄吳中改名道生事蹟附見明史豐熙傳坊平生喜作僞書於諸經皆竄亂篇第别爲訓詁詭言古本以欺世此其一也書中正音畧説傳義托之於遠祖稷曾祖慶父熙而己自爲考補其實皆坊一手所作當代已灼知其妄惟石經大學子貢詩傳申培詩説三書以篆籕寫之一時頗爲所惑久之乃能辨定詳具各本條下兹不具論云
</p>
<div class="section" id="title-39"><h2>
	易辨一卷<span class="jiazhu">浙江鄭大節家藏本</span>
</h2></div>
<p class="em2">
	明豐坊撰此書以孔子授易於商瞿文言諸傳凡何謂也皆以爲商瞿問辭子曰以下皆瞿錄夫子之答辭又以周公爻詞謂之易繫其論筮法則以彖專爲卜繫專爲筮大抵無根之談其論太極圖説謂朱子得之葛長庚託名周子尤爲誣説考朱子太極圖傳及通書解成於乾道九年癸巳見於年譜長庚生於紹熙五年甲寅見瓊琯集長庚事實是注太極圖後二十一年長庚乃生安得指爲長庚所授歟
</p>
<div class="section" id="title-40"><h2>
	易脩墨守一卷<span class="jiazhu">浙江汪啟淑家藏本</span>
</h2></div>
<p class="em2">
	明唐樞撰樞字惟鎭歸安人嘉靖丙戌進士官刑部主事以疏爭李福達事斥爲民隆慶初復官以年老加秩致仕事蹟具明史本傳其書以連山爲文王八卦圖以歸藏爲伏羲方圖於義頗疎樞文集中已載之此其初出别行之本也
</p>
<div class="section" id="title-41"><h2>
	易象大旨八卷<span class="jiazhu">浙江巡撫採進本</span>
</h2></div>
<p class="em2">
	明薛甲撰甲字應登江陰人嘉靖己丑進士官至江西按察司副使是書經文之外惟彖傳全文分列六爻之前象傳則刪大象而存小象分綴六爻之下文言繫辭説卦序卦雜卦諸傳則全刪焉變亂經文殊乖古義其大旨主於因象以明理如解訟卦元吉中正解升卦亨于岐山之類頗出新意然如解乾卦潛龍勿用爲泯思慮忘知識解坤卦括囊无咎爲將迎意必之私一無所容於中之類則闌入老莊之説矣
</p>
<div class="section" id="title-42"><h2>
	胡子易演十八卷<span class="jiazhu">浙江汪啓淑家藏本</span>
</h2></div>
<p class="em2">
	明胡經撰經號前岡廬陵人嘉靖己丑進士明史藝文志載胡經易演義十八卷此本但稱易演疑史衍文也其書用注疏本移乾彖傳大明終始三句於乃利貞之下謂是周易原本得之於師者蒙卦六爻皆主君臣凡若此類大約喜爲新説務與朱子立異夫朱子之易固不能無所遺議然經以尋章摘句之學於古義無所考證而漫相牴牾則過矣
</p>
<div class="section" id="title-43"><h2>
	周易卦變圖傳二卷<span class="jiazhu">安徽巡撫採進本</span>
</h2></div>
<p class="em2">
	明呂懐撰懐字汝愚號巾石永豐人嘉靖壬辰進士官至南京太僕寺少卿事蹟附見明史洪垣傳是書主卦變之學其例有宮變有卦變有爻變大旨謂六十四卦者八卦之重也天四卦各重八卦乾八卦爲太陽兌八卦爲少陰離八卦爲少陽震八卦爲太陰地四卦各重八卦坤八卦爲太陰艮八卦爲少陽坎八卦爲少陰巽八卦爲太陽八卦各變天地陰陽太少變者七不變者一天太陽八卦不變者乾少陰八卦不變者中孚少陽八卦不變者離太陰八卦不變者頤地太陰八卦不變者坤少陽八卦不變者小過少陰八卦不變者坎太陽八卦不變者大過計六宮各變七卦通計五十六卦而不變之八卦又自陽卦變陰陰卦變陽以統五十六卦之變蓋八卦以卦變五十六卦以爻變八卦以體變五十六卦以用變其爻變之例若乾上九變爲夬上六夬九五變爲大有六五大有九四變爲小畜六四小畜九三變爲履六三履九二變爲同人六二同人初九變爲姤初六之類大扺支離牽合若有意義而實非易之本旨也
</p>
<div class="section" id="title-44"><h2>
	易經中説四十四卷<span class="jiazhu">浙江巡撫採進本</span>
</h2></div>
<p class="em2">
	明盧翰撰翰字子羽潁州人嘉靖甲午舉人官兖州府推官其講易專主人事而證以卜筮每爻皆列變卦之圖而雜引經語史事之近似者類附於下頗爲冗雜亦多附會又立圖太多每成蛇足如雲行雨施六位時成諸句亦繪畫縱橫明其相配之義覺理本簡易圖反治絲而棼之矣
</p>
<div class="section" id="title-45"><h2>
	看易凡例圖説一卷<span class="jiazhu">江西巡撫採進本</span>
</h2></div>
<p class="em2">
	明龍子昂撰子昂泰和人嘉靖庚子舉人官知縣是編不標書名前列讀易凡例共三十二條後列圖説則解河圖洛書及朱子本義九圖象數之理疑爲全書之首卷非完本也
</p>
<div class="section" id="title-46"><h2>
	周易私錄<span class="jiazhu">無卷數　江蘇巡撫採進本</span>
</h2></div>
<p class="em2">
	明王樵撰樵字明逸號方麓金壇人嘉靖丁未進士官至刑部侍郎改南京都察院右都御史諡恭簡事蹟具明史本傳是書凡三冊前二冊編次一依東萊呂氏所定古本酌取程子之傳朱子之本義錄於前兼采諸家之説錄於後亦間以己意折衷之卷端有題記數條其一曰周易經傳十二篇手錄自嘉靖壬戌至萬曆己丑春修潤粗定尚俟有所進特恐精力不逮耳成予之志者其肯堂乎其餘多標示繕寫體例蓋僅脫初稿猶未全定之本也後一冊題曰方麓先生周易程傳私錄原稿注其旁曰震卦以下缺然檢核其稿乃六十四卦皆全未喻其故後又别爲一卷題曰方麓先生原稿所列爲朱子九圖及説附項氏卦變綱領五贊陸子易説正義大象説王弼畧例胡庭芳舉要揲蓍占法筮法易學傳授而總題曰附錄蓋全書之末卷裝輯者誤置程傳私錄稿後也自此而下又全錄元蕭漢中讀易考原一卷像象金針一卷而終以河圖洛書糾紛無緖是又鈔錄備用之稿其後人誤以爲所著書矣
</p>
<div class="section" id="title-47"><h2>
	九正易因<span class="jiazhu">無卷數　江蘇周厚堉家藏本</span>
</h2></div>
<p class="em2">
	明李贄撰贄本名載贄晉江人嘉靖壬子舉人官至姚安府知府坐妖言逮問自殺事蹟附見明史耿定向傳是書每卦先列經文次以己意總論卦象又附錄諸儒之説於每卦之後書止六十四卦其文言繫辭等傳皆未之及經文移大象於小象之後則贄臆改也朱彝尊經義考載其原序述馬經綸之言曰樂必九奏而後備丹必九轉而後成易必九正而後定故有是名贄所著述大扺皆非聖無法惟此書尚不敢詆訾孔子較他書爲謹守繩墨云
</p>
<div class="section" id="title-48"><h2>
	今文周易演義十二卷<span class="jiazhu">江蘇巡撫採進本</span>
</h2></div>
<p class="em2">
	明徐師曾撰師曾字伯魯吳江人嘉靖癸丑進士官至吏科給事中師曾初從呂祖謙本爲古文周易演義一書後以明代取士用注疏本乃復爲此書大指以闡發本義爲主初刻於杭州隆慶戊辰又修改而重刻即此本也
</p>
<div class="section" id="title-49"><h2>
	周易傳義補疑十二卷<span class="jiazhu">編修勵守謙家藏本</span>
</h2></div>
<p class="em2">
	明姜寶撰寶字廷善號鳳阿丹陽人嘉靖癸丑進士官至南京禮部尚書是編大指以程子易傳主理朱子易本義主占其初頗有所疑旣而研究十五年乃定從傳義者十之八九旁及諸家者十之一二於傳義或有所疑者亦以己意斷之故曰補疑卷端有孫承澤題識印記卷中亦多塗乙標注之處蓋承澤説易以是書爲藁本云
</p>
<div class="section" id="title-50"><h2>
	顧氏易解<span class="jiazhu">無卷數　浙江吳玉墀家藏本</span>
</h2></div>
<p class="em2">
	明顧曾唯撰曾唯字一貫號魯齋吳江人嘉靖癸丑進士朱彝尊經義考載顧曾唯周易詳藴十三卷而無易解之名此書用注疏本止上下經卷首載元蕭漢中讀易考原明朱升邵子三十六宮圖説而皆不著其姓氏其自序一篇則即宋楊簡慈湖易解之序稍爲節鈔而題以曾唯之名大抵出於依托非彝尊著錄之原本至解經亦多支離如乾坤二卦之名妄加純乾純坤之目解乾元二字至引道家之混元禪家之妙明心元其虛誕可知矣
</p>
<div class="section" id="title-51"><h2>
	淮海易譚四卷<span class="jiazhu">兩淮鹽政採進本</span>
</h2></div>
<p class="em2">
	明孫應鼇撰應鼇字山甫貴州靑平籍南直隸如臯人嘉靖癸丑進士官至南京工部尚書諡文恭是書謂天地萬物在在皆有易理在乎人心之能明故其説雖以離數談理爲非又以程子不取卦變爲未合而實則借易以講學縱橫曼衍於易義若離若合務主於自暢其説而止非若諸儒之傳惟主於釋經者也自説卦乾坤六子以下即置而不言蓋以八卦取象之類無可假借發揮耳其宗旨可知矣
</p>
<div class="section" id="title-52"><h2>
	易經淵旨一卷<span class="jiazhu">山西巡撫採進本</span>
</h2></div>
<p class="em2">
	舊本題吳郡歸有光撰有光字熙甫嘉靖乙丑進士官至太僕寺丞事蹟具明史文苑傳按文苑傳及明史藝文志均不載此書朱彝尊經義考亦不著錄惟江南通志載有光易圖論上下篇大衍解二書而無淵旨之目眞僞蓋莫可知也其書每卦摘論數條大抵剿襲舊説其中自出新義者如説卦傳坤爲布因九家尚有坤爲帛而以布爲泉貨震爲龍因九家已有乾爲龍而以爲當從虞干本作礲蓋虞云蒼色干云雜色也艮爲黔喙之類以黔喙爲口有鈐如蟋蟀螳螂蝤蛑之類惟蟲屬有之因引爾雅注螳螂有斧蟲爲證蓋黔與鈐通較冷氏注謂爲鳴喙似屬有據然僅數條耳
</p>
<div class="section" id="title-53"><h2>
	周易古今文全書二十一卷<span class="jiazhu">內府藏本</span>
</h2></div>
<p class="em2">
	明楊時喬撰時喬字宜遷號止菴上饒人嘉靖乙丑進士官至吏部侍郎諡端潔事蹟具明史本傳此書凡分六部曰論例二卷古文二卷今文九卷易學啟蒙五卷傳易考二卷附龜卜考一卷每部皆有自序其大意在薈萃古今以闢心學説易之謬所宗惟在程朱雖兼稱古今文而所發明者古文畧而今文詳中多互見其義故間有繁複不害宏旨然周易古文本無可考郭忠恕汗簡所引古周易諸字已不能究所自來時喬此本更古篆籀文隨意塡綴往往竄入訛字殊不免杜撰之訾又或竄改經文如旁行而不流句下加正行而不泥一句自經典釋文以後未見此文竟不知其何所本而其解今文卷中又置之不論竟似乎經所本有殊近於誣至傳易考二卷分宗傳衍傳正傳輔傳異傳别傳等名亦類於門戶之見王守仁湛若水兩家弟子各述師承競分途轍此書正以闢其非而轉區分名目是以鬭解鬭矣朱彝尊經義考摘所引諸家姓氏訛舛猶小焉者爾
</p>
<div class="section" id="title-54"><h2>
	六爻原意一卷<span class="jiazhu">編修鄭際唐家藏本</span>
</h2></div>
<p class="em2">
	明金瑤撰瑤字德温號栗齋休寧人嘉靖辛卯選貢生授會稽縣丞再補廬陵縣丞遷桂林中衛經歷以母老不赴教授鄉里年九十七乃卒是書成於萬曆辛巳乃其晚年所作其曰原意者原周公爻辭之意也每卦皆先列六爻於前而爲統論於後前有自序謂周公作爻辭必先得一卦之意然後因爻而布之此爻是此意則以此意屬此爻彼意合彼爻則以彼爻繫彼意云云然易本天地自然之數聖人因其盈虛消息過與不及而以人事準之明其吉凶悔吝以决進退存亡如瑤所論是聖人先立一意而牽引易象以合之假借易數以證之施於此處不可通者移其説於彼施於彼處不可通者又移其説於此反覆遷就務申己意而後已此後世著書之法非聖人演易之本旨也
</p>
<div class="section" id="title-55"><h2>
	易疑三卷<span class="jiazhu">江蘇周厚堉家藏本</span>
</h2></div>
<p class="em2">
	明陳言撰言字獻可號東涯海鹽人嘉靖丁酉舉人其書用周易註疏本題上經曰經之上題下經曰經之下題繫辭説卦序卦雜卦四傳曰經之旁殊爲杜撰其名易疑者據其自述有曰吾疑乎庖犧之卦非使人卜筮也吾疑乎卜筮之因卦而作也吾又疑乎文王周公卦爻之詞未有占也卜筮者占之也吾疑乎卦詞論卦之吉凶爻辭論爻之得失而已也吾又疑乎繫辭之傳不必上下其章不必皆十有二也吾又疑乎卦爻之詞間有未安者也吾又疑乎馬鄭王弼孔頴達軰明其義而疎希夷康節精矣而一於數伊川得易之用紫陽得易之深吾又疑乎羲文之一理而通之者也云云其持論甚高而其書乃無甚精義蓋不知古聖人之立教不托空言必假一事以寓之遂妄疑易非卜筮之書而生種種似是而非之論耳經義考作四卷此本三卷江蘇採進之本亦三卷疑或尚有所佚脫抑或經義考誤三爲四歟
</p>
<div class="section" id="title-56"><h2>
	易學十二卷<span class="jiazhu">江西巡撫採進本</span>
</h2></div>
<p class="em2">
	明沈一貫撰一貫字肩吾號蛟門鄞縣人隆慶戊辰進士官至中極殿大學士<span class="jiazhu">案明史本傳作建極殿大學士蓋字之誤語詳史部詔令奏議類敬事草條下</span>諡文恭事蹟具明史本傳是書掃除先天之説惟偶及象與卦變亦不甚以爲主大旨斟酌於伊川易傳東坡易傳之間惟以人事爲主較糾紛奇偶者尚爲篤實近理然頗借以寓其私意如説亢龍有悔曰夫以龍德而亢極猶有悔也時之旣極無論德矣此自解固位招攻之意也其解訟卦大象曰人每以正氣流爲客氣又每以其客氣流爲健訟説訟九二曰夫人之訟不必其身自爲之人亦因羣從在旁操持之而不得休此解臺諫掊擊之事也其他借經抒意往往如此他如解日中爲市取諸噬嗑謂噬嗑與市合同音之類亦頗穿鑿經義考引陸元輔之言以此書爲進呈講義案顧起元序稱予告歸田且十年研摩編削又不知凡幾更乃板而行之而先生遂厭人間世矣則其晩年所作非進呈本也
</p>
<div class="section" id="title-57"><h2>
	圖卦億言四卷<span class="jiazhu">江西巡撫採進本</span>
</h2></div>
<p class="em2">
	明賀沚撰沚字汝定廬州人隆慶庚午舉人官至蘇州府同知是書以圖書爲易原本首卷圖書八卦説卷二六十四卦説太極圖説皆剿掇朱子緖論無所發明卷三卦繫雜言卷四圖卦續言則皆其所自撰也如以河圖爲先天體洛書爲後天用不知八卦之有先天圖本道家抽坎塡離之説猶有所本至圖書亦分先後天則前人所未有也又引陰符經所稱五賊證五行陰符經出自李筌稱傳自北魏寇謙之本道家之僞本用以説易相去愈遠矣
</p>
<div class="section" id="title-58"><h2>
	大象觀二卷<span class="jiazhu">浙江吳玉墀家藏本</span>
</h2></div>
<p class="em2">
	明劉元卿撰元卿字調父安福人隆慶庚午舉人萬曆中官至禮部主事明史儒林傳附見鄧元錫傳中史稱所著有山居草還山續草諸儒學案賢奕編思閒編禮律類要大學新編而不及此書蓋偶未見然是書詮釋易象僅依文訓詁不足盡示人用易之義至其以雜卦爲序尤爲顚倒夫雜者相錯之餘義也綴十翼之末明非正經也經文不以爲次而元卿改經以從傳然則序卦可不用矣
</p>
<div class="section" id="title-59"><h2>
	周易象義四卷<span class="jiazhu">河南巡撫採進本</span>
</h2></div>
<p class="em2">
	明唐鶴徵撰鶴徵號凝菴武進人隆慶辛未進士官至太常寺少卿凡例中屢稱先君蓋右都御史順之之子也事蹟附見明史順之傳中是編用王弼本故不註繫詞以下大旨述順之之説主於以象明理卷首所載讀易法六一曰易須象與理合象與爻合二曰上下卦宜分看三曰一卦必有主爻四曰互卦最有關繫五曰倒體亦有關繫六曰每卦各有大意則是書之綱領也所解如屯六二謂二以五爲屯膏之主非可事者故守貞不字而字初以爻詞觀之則匪宼婚媾女子貞不字指五之坎而言也十年乃字者謂二不字五至四互坤得十年之象乃下應初故六四亦云求婚媾也訟九二謂二旣歸則下復成坤坤象三爻有三百戶象坎多眚變坤則不爲坎故無眚六三在二旣歸之後坎復坤體全有坤德故曰食舊德觀或從王事亦坤三舊文可見矣雖自岀新解而於經義亦足相發至於陽極而亢陰極而戰乾坤二上爻其義相近而鶴徵解乾之上爻以反本還元歸根復命爲説已涉道家之旨於坤之上爻謂龍戰爲懼而戰栗以過時退居故稱野以貶損自傷故稱血則穿鑿而不當理矣
</p>
<div class="section" id="title-60"><h2>
	易象會旨一卷<span class="jiazhu">浙江巡撫採進本</span>
</h2></div>
<p class="em2">
	舊本題曰延伯生述不著名氏前有萬曆己酉熊惟學序稱爲同年臨川文臺吳君亦不著其名考惟學爲隆慶辛未進士是年榜有臨川吳撝謙或即其人歟其説取反對之卦如乾坤屯解蒙蹇之類合兩卦大象辭而會釋之故曰會旨大象統論一卦又每卦皆有以字示人用易之方初無取於對卦其對卦乃易中之一義不能標舉以詁全經是書所論殊非易之本旨也
</p>
<div class="section" id="title-61"><h2>
	易象管窺十五卷<span class="jiazhu">浙江巡撫採進本</span>
</h2></div>
<p class="em2">
	明黃正憲撰正憲字懋容秀水人與其兄少詹事洪憲皆喜談易洪憲有周易集説三卷今未見傳本惟正憲此書存所用乃王弼之本所註專主於義理前有膚見七條即其凡例也正憲自記稱是書始於乙未成於壬寅凡六易稿每早起則讀金剛經終朝則讀周易且以西方北方聖人並言則其書槩可知矣
</p>
<div class="section" id="title-62"><h2>
	蠙衣生易解十四卷<span class="jiazhu">江西巡撫採進本</span>
</h2></div>
<p class="em2">
	明郭子章撰子章字相奎號靑螺又自號曰蠙衣生泰和人隆慶辛未進士官至兵部尚書是編成於萬曆丁巳其歸田以後所作也卷一爲易論六篇卷二至卷九六十四卦各爲總論少者一篇多者至八篇總論之外又標舉文句發揮其義惟師謙噬嗑復頤大過咸恒損萃革鼎旅節中孚未濟十六卦無所標舉餘卦少者一條多者至五條十卷至十四卷則雜論繫辭説卦而序卦以下不及焉其易論以繫辭生生之謂易一句爲本而以人性當生生之理其諸卦所論乃皆不歸此義往往牽合時事或闌入雜説如論謙卦云漢文宋仁皆謙德之君也尉佗自王元昊自帝皆非撝謙之臣故佗昊後俱削弱王導劉裕皆勲勞之臣也周顗之不顧導劉毅之不敬裕皆非撝謙之友故顗毅終見誅戮其論已不切當日情事至論遯卦謂懷愍不遯故靑衣行酒徽欽不遯故獻俘金廟當時固執死社稷之説爲晉宋大臣不學之過尤爲紕繆他如論震卦而及於雷之擊人已非經義又謂雷之所擊皆治其宿生之業孔氏之門安得是言哉
</p>
<div class="section" id="title-63"><h2>
	學易舉隅六卷<span class="jiazhu">浙江汪啟淑家藏本</span>
</h2></div>
<p class="em2">
	明戴廷槐撰廷槐長泰人隆慶中貢生其説謂易自商瞿而後斯道遂晦至宋三子而後大明其漢魏至唐諸儒則槩目爲不知易持論頗偏且廷槐謂日月爲易本叅同契之文而六十四卦圓圖即叅同契六十卦周張布爲輿之説旣謂之不知易矣何爲又陰襲其義乎
</p>
<div class="section" id="title-64"><h2>
	易傳闡庸一百卷<span class="jiazhu">江蘇巡撫採進本</span>
</h2></div>
<p class="em2">
	明姜震陽撰震陽字復亨自稱曰東楚蓋淮泗間人也是書以朱子本義爲主附綴諸説於其下皆循文衍義冗沓頗甚不出坊刻講章之習卷前標曰十名家批評其陋亦可以想見矣經義考作一百二卷註曰未見此本惟一百卷殆彝尊偶誤歟
</p>
<div class="section" id="title-65"><h2>
	今易詮二十四卷<span class="jiazhu">浙江吳玉墀家藏本</span>
</h2></div>
<p class="em2">
	明鄧伯羔撰伯羔字儒孝常州人朱彝尊經義考載其古易論二十九卷今易詮二十四卷并載伯羔自序謂詮次成帙爲上下經若干卷爲彖象繫辭文言説卦序卦雜卦諸傳若干卷一遵東萊古易其外詮則以廣未盡之旨云云今觀此二十四卷前無自序而有自述例十條云前詮從古此改從今則彝尊所引蓋其古易詮之序也然此書雖用註疏本而其總論一卷外詮一卷則仍與前序之言相應經義考又載史孟麟序云先是輯今人言爲今述若干卷藏於家兹乃裒古今人言及己所論註合爲一帙命曰易詮此本但有今易詮非完帙矣
</p>
<div class="section" id="title-66"><h2>
	羲經十一翼二卷<span class="jiazhu">浙江巡撫採進本</span>
</h2></div>
<p class="em2">
	明傅文兆撰文兆金谿人是書原目凡五篇上古易第一觀象篇第二玩詞篇第三觀變篇第四觀占篇第五故明史藝文志著錄五卷此本缺其後三卷惟前二卷存其論爻詞以爲文王所作大旨專主圖書象數之學其稱十一翼者蓋以孔子傳易爲十翼而己又翼孔子故曰十一也核其名稱殊爲僭聖明史藝文志載此書五卷經義考亦註曰存此本僅有上古易一卷觀象篇一卷其玩辭觀變觀占三卷並闕其近時始佚歟
</p> 



</div></body></html>