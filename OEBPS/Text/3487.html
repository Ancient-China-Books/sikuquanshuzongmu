<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷七十二·史部二十八（地理類存目一）</title></head><body><div id="text">

<p>
<strong>欽定四庫全書總目卷七十二</strong>
</p>
<div class="section" id="title-0"><h1>
	史部二十八
</h1><hr/></div>
<div class="section" id="title-1"><h2>
	地理類存目一
</h2></div>
<div class="section" id="title-2"><h2>
	華陽宫記事一卷<span class="jiazhu">浙江汪啟淑家藏本</span>
</h2></div>
<p class="em2">
	宋僧祖秀撰祖秀蜀人靖康元年閏十一月汴京陷時隨都人避兵艮岳因記其邱壑池館之勝叙述極詳末歸其過於朱勔梁師成而推原禍本於蔡京王偁東都事畧全載之此本蓋即從偁書錄出也
</p>
<div class="section" id="title-3"><h2>
	艮嶽記一卷<span class="jiazhu">編修汪如藻家藏本</span>
</h2></div>
<p class="em2">
	宋張淏撰淏有會稽續志已著錄是書取徽宗御製艮嶽記及蜀僧祖秀所作華陽宫記各摭其畧首叙朱勔擾民之事又稱越十年金人南侵臺榭宫室悉皆拆毁官不能禁其大意亦與祖秀同
</p>
<div class="section" id="title-4"><h2>
	故宫遺錄一卷<span class="jiazhu">兩淮馬裕家藏本</span>
</h2></div>
<p class="em2">
	明蕭洵撰洵廬陵人洪武初爲工部郞中奉命毁元故宫因記其制度洵後爲湖州長興令欲刋未果其本歸於吕山高氏家洪武丙子松陵吳節從高氏鈔傳萬曆中武進趙琦美得之以張浙門家鈔本互校因行於世其書序次典核朱彝尊日下舊聞全載之故今不重錄焉
</p>
<p class="em2">
	右地理類宫殿䟽之屬三部三卷皆附存目
</p>
<div class="section" id="title-5"><h2>
	新定九域志十卷<span class="jiazhu">浙江汪啟淑家藏本</span>
</h2></div>
<p class="em2">
	此書與宋王存等所撰元豐九域志文並相同惟府州軍監縣下多出古蹟一門詳畧失宜視原書頗爲蕪雜蓋即晁公武讀書志所云新本朱彝尊跋以爲是民間流行之書者也首卷四京及京東東路俱巳闕次卷亦有訛脫彝尊曾見崑山徐氏家藏宋槧本所紀闕文與此本同蓋即從徐氏錄出者張淏雲谷雜記稱南渡後閩中刻九域志誤改睦州爲嚴州今檢毛晉家影鈔九域志舊本睦字未改而此本則巳作嚴州足知其出於南宋閩中刋本而古蹟一門當即其時坊賈所增入矣王士禎居易錄載所見九域志與此本合而誤以爲即元豐經進之書則亦未見王存原本也
</p>
<div class="section" id="title-6"><h2>
	歷代地理指掌圖一卷<span class="jiazhu">兩淮鹽政採進本</span>
</h2></div>
<p class="em2">
	舊本題宋蘇軾撰始自帝嚳迄於宋代爲圖凡四十有四前有序後有總論其序云據元豐九域志然書中乃有建炎二年改江寜爲建寜府紹興三十二年升洪州爲隆興府諸語案費衮梁溪漫志曰今世所傳地理指掌圖不知何人所作其考究精詳詮次有法上下數千百年一覽而盡非博學洽聞者不能爲自足以傳遠何必托之東坡其序亦云東坡所爲觀其文淺陋乃舉子對策手叚東坡安有此語最後有本朝陞改廢置州郡一圖乃有崇寜以後迄於建炎紹興所廢置者此豈出於東坡之手哉云云則此書之僞南宋人固巳言之而流傳刋本仍題軾名刋胡安國春秋傳者皆摘其列國一圖爲冠亦仍題曰東坡謬之甚矣其書雖簡明而踈畧殊甚費衮所稱殊爲過當亦不足據也
</p>
<div class="section" id="title-7"><h2>
	寰宇通衢一卷<span class="jiazhu">内府藏本</span>
</h2></div>
<p class="em2">
	明洪武中官撰案黄虞稷千頃堂書目曰寰宇通衢一卷洪武二十七年九月書成先是太祖以輿地之廣不可無書以紀之乃命翰林儒臣以天下道里之數編類爲書其方隅之目有八所言皆與此本合
</p>
<div class="section" id="title-8"><h2>
	輿圖記叙二卷<span class="jiazhu">江西廵撫採進本</span>
</h2></div>
<p class="em2">
	明桂萼撰萼有桂文襄奏議已著錄是編即嘉靖八年爲大學士時所上首爲總圖次則兩京十三省名爲一圖附以四夷圖但畧具兵馬錢糧之總數併府州縣衛之名亦不具列所述利病亦皆敷衍之詞其奏進䟽乃稱披此圖如祖宗之親歷地方者然世宗批荅亦稱其明白要切具見體國經濟皆不可解也
</p>
<div class="section" id="title-9"><h2>
	志畧十六卷<span class="jiazhu">編修汪如藻家藏本</span>
</h2></div>
<p class="em2">
	明廖世昭撰世昭福建懷安人正德丁丑進士官國子監博士是書首題南京兵部武庫司刋行蓋當時官本前載周禮職方氏九州全文其後每省爲一圖而終以四裔各畧載其沿革山川人物古蹟土産舛訛缺畧殊無可觀其四裔一卷傳聞附曾尤多失眞地志中之最劣者也
</p>
<div class="section" id="title-10"><h2>
	皇輿考十二卷<span class="jiazhu">副都御史黄登賢家藏本</span>
</h2></div>
<p class="em2">
	明張天復撰天復號内山山陰人嘉靖丁未進士官至雲南按察司副使事跡附見明史文苑傳其子元忭傳中是書取閩本志畧稍加潤飾其自序云文襄桂公輿地圖志宫諭念庵羅公廣輿圖司馬許公九邊論詞約而事該故徃徃引三家之說冠於篇端文襄桂公者桂萼念庵羅公者羅洪先司馬許公者許論也其大意在規明一統志之失但貪列人物依然挂一漏萬至若四至八到郡縣沿革皆畧而不詳未爲善本
</p>
<div class="section" id="title-11"><h2>
	圖註水陸路程途八卷<span class="jiazhu">浙江鮑士恭家藏本</span>
</h2></div>
<p class="em2">
	明黃汴撰汴不知何許人是書前列南北二京及各省路途後序道路分合里數遠近其山川夷險亦言之頗詳書成於隆慶四年而猶載廣東至安南驛路蓋未棄交趾以前所設舊站亦樂史太平寰宇記載燕雲十六州之例也
</p>
<div class="section" id="title-12"><h2>
	郡縣釋名二十六卷<span class="jiazhu">浙江鮑士恭家藏本</span>
</h2></div>
<p class="em2">
	明郭子章撰子章有蠙衣生易解已著錄其書以郡縣地名一一詮釋其文義交義可通則畧爲訓詁如福州則云取百順之名永淸則云取邊境永淸之類皆固陋之甚至其不可解者則置而不言亦何取於釋名乎
</p>
<div class="section" id="title-13"><h2>
	目營小輯四卷<span class="jiazhu">浙江鮑士恭家藏本</span>
</h2></div>
<p class="em2">
	明陸化熙撰化熙有詩通已著錄是書以十三省布政司爲綱而繫以所屬府州縣衛所凡土貢之宜鹽課之增損屯田之稅鈔悉隨地詮叙至太僕寺行太僕寺并各苑馬寺監馬數增耗及邊闗堡寨之廢置武弁員額駐屯之處多有明會典所未載者前有自序題辛酉仲夏辛酉爲天啟元年而書中永平府條下有天啟五年八月現在官兵十一萬七千八十六員名馬騾駝牛五萬三千八百五十二匹隻及所支月餉之數則序作於辛酉書成又在乙丑後矣其曰目營者自序謂取目若營四海之意蓋亦有志時務者也
</p>
<div class="section" id="title-14"><h2>
	輿地名勝志一百九十三卷<span class="jiazhu">江蘇廵撫採進本</span>
</h2></div>
<p class="em2">
	明曹學佺撰學佺有易經通論已著錄學佺以博洽聞著述甚富是書則由雜采而成頗無倫次時亦舛訛又多不著出典未爲善本
</p>
<div class="section" id="title-15"><h2>
	今古輿地圖<span class="jiazhu">無卷數　江蘇廵撫採進本</span>
</h2></div>
<p class="em2">
	不著撰人名氏首列明一綂圖由明溯元層累而上至帝嚳九州凡爲圖五十又别爲古今區域總要歷代山名歷代水名辰次分野列國分野天象分野山河兩戒八圖共爲五十有八凡明郡縣用墨書而歷代沿革異同俱以五色筆界畫細註又各附說於圖中考錢曾讀書敏求記曰古今輿地圖二卷起帝嚳九州至元末羣雄悉以明朝區域爲總要復以朱界其間標舉歷代地理於上凡古今山水名及一行山河兩戒咸載焉據其所言與此本合惟曾云二卷此不分卷曾云起帝嚳九州至元末羣雄此起元末羣雄至帝嚳九州爲小異蓋此書本無卷數曾所藏蓋以篇頁稍繁分爲二冊故以二卷著錄又每頁各自爲圖不相聯屬裝潢者以時代先後叙之故始自帝嚳耳然書名今古不名古今是自後溯前之明證圖旁亦細註某圖第幾字則曾所藏本爲誤移其次序審矣其書於明代郡縣不能計里開方又不能上測經緯二度其方向皆在影響之間根柢先巳不確歷代沿革遂皆從之而移曾以謝莊左傳圖比之非其倫也
</p>
<div class="section" id="title-16"><h2>
	天下郡國利病書一百二十卷<span class="jiazhu">兩江總督採進本</span>
</h2></div>
<p class="em2">
	國朝顧炎武撰炎武有左傳杜解補正已著錄是書蓋雜取天下府州縣志書及歷代奏䟽文集並明代實錄輯錄成編其中采掇舊文同異兼收間有矛盾之處編次亦絶無體例蓋未成之藁本也
</p>
<div class="section" id="title-17"><h2>
	增訂廣輿記二十四卷<span class="jiazhu">兩江總督採進本</span>
</h2></div>
<p class="em2">
	國朝蔡方炳撰方炳字九霞號息闗崑山人明山西廵撫懋德之子也是編因明陸應暘廣輿記而稍刪補之大扺鈔撮明一綂志無所考正自列其父於人物中亦乖體例懋德不愧於人物宜待天下後世記之不可出自方炳方炳自作家傳亦無不可特不可載於輿記也
</p>
<div class="section" id="title-18"><h2>
	閱史津逮<span class="jiazhu">無卷數　江西廵撫採進本</span>
</h2></div>
<p class="em2">
	國朝朱約淳撰約淳字博成餘姚人順治辛丑進士官㤗安縣知縣是書以閱史不諳地理無岀識其形勢乃考訂徃牒正其舛訛各繪以圖前有自序稱首禹貢從其朔也職方所載代有殊名作歷代疆域圖十有一海㝢瓜分英雄角逐作歷代割據圖八行臺分建元創明因作省會圖十有七玉門西限長城北起作九邊圖十有一羗人畢至百粤胥通作鎭番圖二鎭蠻圖三神京都燕輸將及焉作漕河海運圖各一古河北播今通淮泗作黄河圖一文命四敷明堂咸享作域外圖九旣有省會必詳分野作天文圖一今考其省會圖内有北直隸南直隸等圖福建省圖尚無臺灣澎湖蓋成於明之未年入國朝未及改修云
</p>
<div class="section" id="title-19"><h2>
	歷代輿地徵信編殘本六卷<span class="jiazhu">兩江總督採進本</span>
</h2></div>
<p class="em2">
	國朝錢邦寅撰邦寅字馭少丹徒人是編成於雍正中前無總目不知原本卷帙幾何此所存殘稿題曰前集自第一卷至第四卷叙歷代疆域分合第五卷至第六卷之上半爲形勝紀畧第六卷之下半爲水道紀畧以下則全佚焉其考據議論亦頗博辨而脫落斷爛即此所存之六卷已不盡可讀矣
</p>
<div class="section" id="title-20"><h2>
	山河兩戒考十四卷<span class="jiazhu">安徽廵撫採進本</span>
</h2></div>
<p class="em2">
	國朝徐文靖撰文靖有禹貢會箋已著錄星野之說見於周禮保章氏以星土辨九州之地所封封域皆有分星以觀妖祥鄭康成注云大界則九州州中諸國之分域於星亦有分焉其書亡矣堪輿雖有郡國所入度非古數也如鄭氏所言以九州爲大限而諸國地域遠於國都者其上應之星自不得盡同是星野不主列國而主乎其地漢書地理志於漢時郡縣畧著梗槩至唐而僧一行又據山河以分於義尤近然其說有云魏徙大梁則西河合於東井秦拔宜陽而上黨入於輿鬼彼此遷就益涉支離特其文辭綜博足以自達所見故後代言分野者悉宗之交靖廣採羣書以爲之註此八卷是也自卷九至卷十四則文靖所續補亦引羣書爲之注自漢以降星野之書巳亡說者徒就春秋内外傳以其所及推其所不及牽合附會皆所不免是書雖詳於考古不涉占騐然博引曲證以資談論則可於實用毫無所當也
</p>
<div class="section" id="title-21"><h2>
	古今約說<span class="jiazhu">無卷數　兩江總督採進本</span>
</h2></div>
<p class="em2">
	國朝邵元龍編自署曰古九峰蓋松江人其書節鈔古今輿地故實詩文排輯成編漫無體例兼有塗乙空缺處猶未完之稿也
</p>
<p class="em2">
	右地理類總志之屬十七部四百三十七卷<span class="jiazhu">內三部無卷數</span>皆附存目
</p> 



</div></body></html>