<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百五十八·集部十一（别集類十一）</title></head><body><div id="text">

<p>
<strong>欽定四庫全書總目卷一百五十八</strong>
</p>
<div class="section" id="title-0"><h1>
	集部十一
</h1><hr/></div>
<div class="section" id="title-1"><h2>
	别集類十一
</h2></div>
<div class="section" id="title-2"><h2>
	岳武穆遺文一卷<span class="jiazhu">浙江巡撫採進本</span>
</h2></div>
<p class="em2">
	宋岳飛撰飛事迹具宋史本傳陳振孫書錄解題載岳武穆集十卷今巳不傳此遺文一卷乃明徐階所編凡上書一篇劄十六篇奏二篇狀二篇表一篇檄一篇跋一篇盟文一篇題識三篇詩四篇詞二篇其辭鎭南軍承宣使僅有第三奏辭開府僅有第四劄辭男雲轉官僅有第二劄辭男雲特轉恩命僅有第四劄辭少保僅有第三劄第五劄乞敘立王次翁下僅有第二劄乞解樞柄僅有第三劄辭除兩鎭僅有第二劄則其佚篇蓋不可殫數史稱万俟卨白秦檜簿錄飛家取當時御札藏之以滅跡則奏議文字同遭毁棄固勢所必然矣然宋高宗御書聖賢像贊刻石太學秦檜作記勒於後明宣德中宋訥乃磨而去之飛之零章斷句後人乃掇拾於蠧蝕灰燼之餘是非之公千古不冺固不以篇什之多少論矣階所編本附錄岳廟集後前冠以後人詩文四卷巳爲倒置其中明人惡札如提學僉事蔡兖詩曰千古人來笑會之會之却恐笑今時若教似我當鈞軸未必相知岳少師尤爲頂上之穢今併芟除獨以飛遺文著錄集部用示聖朝表章之義焉
</p>
<div class="section" id="title-3"><h2>
	茶山集八卷<span class="jiazhu">永樂大典本</span>
</h2></div>
<p class="em2">
	宋曾幾撰幾字吉甫贛縣人徙居河南以兄弼卹恩授將仕郞試吏部優等賜上舍出身授校書郞高宗朝厯官江西浙西提刑忤秦檜去位僑寓上饒茶山寺自號茶山居士檜死召爲秘書少監權禮部侍郞提舉玉隆觀致仕卒諡文淸陸游爲作墓誌云公治經學道之餘發於文章而詩尤工以杜甫黃庭堅爲宗魏慶之詩人玉屑則云茶山之學出於韓子蒼其說小異然韓駨雖蘇氏之徒而名列江西詩派中其格法實近於黃殊塗同歸實亦一而已矣後幾之學傳於陸游加以研練面目略殊遂爲南渡大宗又詩人玉屑載趙庚夫題茶山集曰淸於月白初三夜淡似湯烹第一泉咄咄逼人門弟子劍南已見一燈傳其句律淵源固灼然可考也又游跋幾奏議稿曰紹興末先生居會稽禹跡精舍某自勅局歸無三日不進見見必聞憂國之言先生時年過七十聚族百口未嘗以爲憂憂國而已据此則幾之一飯不忘君殆與杜甫之忠愛等故發之文章具有根柢不得僅以詩人目之求諸字句間矣墓誌稱有文集三十卷易釋象五卷易釋象巳不傳文集則書錄解題及宋史藝文志均作十五卷是當時巳佚其半自明以來并十五卷亦佚僅僅散見各書偶存一二兹從永樂大典中搜採編輯勒爲八卷凡得古今體五百五十八首雖不足盡幾之長然較劉克莊後村詩話所記九百一十篇之數所佚者不過三百五十二篇耳殘膏賸馥要足沾丐無窮也
</p>
<div class="section" id="title-4"><h2>
	雪溪集五卷<span class="jiazhu">兩江總督採進本</span>
</h2></div>
<p class="em2">
	宋王銍撰銍有侍兒小名錄補遺已著錄是編乃其詩集陳振孫書錄解題宋史藝文志並作八卷此本僅五卷考墨莊漫錄載銍所作王文孺臞菴詩一首又山村詩一首越詠載銍所作雲門寺詩一首今皆不見於集中知今世所傳巳佚其三卷非完帙矣銍詩格近温李王士禎居易錄詆其詩不甚工而獨稱其附載廬山僧可和詩一篇似非篤論惟銍以博洽名乃集中白頭吟序不引西京雜記而引吳兢樂府解題已迷其本<span class="jiazhu">案西京雜記雖僞書然在吳兢之前即兢說所自出</span>又稱宋志載文君詩云云不知宋書樂志白頭吟實作古詞不作文君此亦千慮之一失信乎考證之難也
</p>
<div class="section" id="title-5"><h2>
	蘆川歸來集五卷附錄一卷<span class="jiazhu">永樂大典本</span>
</h2></div>
<p class="em2">
	宋張元幹撰元幹字仲宗自號眞隱山人又曰蘆川老隱周必大跋其送胡銓詞稱長樂張元幹睢陽王浚明跋其幽嵓尊祖錄則稱永福張仲宗皆宋人之詞莫詳孰是也王明淸揮麈錄紀其以作詞送胡銓得罪除名考卷末其孫欽臣跋語稱得賀新郞詞二首眞跡於銓之子其說當信然銓貶於紹興戊午而集中上張丞相詩稱罪放丙午末歸來辛亥初又自跋祭祖母劉氏文後稱宣和元年八月獲緣職事道過墓下則徽宗時巳仕宦欽宗時巳貶謫但不知嘗爲何官耳元幹及識蘇軾見所作蘇黃門帖跋又從陳瓘游頗久見所作了翁文集序其結詩社同唱和者則洪芻洪炎蘇堅蘇庠潘淳吕本中汪藻向子諲見所作蘇養直詩帖跋而江端友王銍諸人皆有贈荅之作劉安世游酢楊時李綱朱松諸人皆爲題幽嵓尊祖錄故其學尊元祐而詆熙寧詩文亦皆有淵源其集今有抄本稱嘉定已卯其孫欽臣所鋟然跋稱誦上陳侍郞詩序知掛冠之年甫四十一抄本無此篇又曾季貍艇齋詩話載元幹題瀟湘圖詩抄本亦無此篇考胡仔苕溪漁隱叢話稱嘗錄元幹之詩一卷而元幹不自憶則當時巳不自收拾疑欽臣所錄本有佚失然近本但有五言律詩一卷七言律詩一卷而無古體及絶句知非完書又跋米元暉瀑布軸跋蘇養直絶句後跋江天暮雨圖跋江貫道古松絶句乃收之題跋類中亦似後人所竄亂非其原本及考永樂大典所載則所佚諸篇釐然具在今裒集成帙與鈔本互相勘校刪其重複補其殘缺定爲五卷元幹詩格頗遒雜文多禪家疏文道家靑詞今從芟削其題跋諸篇則具有蘇黃遺意蓋耳目漸染之故也鈔本末有幽嵓尊祖錄一卷乃記其爲祖母外家置祭田事附以同時諸人題跋中多元祐名臣之筆亦仍其舊第并附錄焉
</p>
<div class="section" id="title-6"><h2>
	東萊詩集二十卷<span class="jiazhu">兩淮馬裕家藏本</span>
</h2></div>
<p class="em2">
	宋吕本中撰本中有春秋集解已著錄其詩法出於黃庭堅嘗作江西宗派圖列陳師道以下二十五人而以已殿其末其紫微詩話及童蒙訓論詩語皆具有精詣<span class="jiazhu">案今本童蒙訓不載論詩諸條其文散見各書中說見本條之下</span>敖陶孫詩評稱其詩如散聖安禪自能奇逸頗爲近似苕溪胡仔漁隱叢話稱其樹移午影重簾靜門閉春風十日閒往事高低半枕夢故人南北數行書殘雨入簾收薄暑破窗留月鏤微明諸句殊不盡其所長朱子語錄乃稱本中論詩欲字字響而暮年詩多啞然朱子以詩爲餘事而本中以詩爲專門吟咏一道所造自有淺深未必遂爲定論也此集有慶元二年陸游序乾道二年曾幾後序文獻通考别載有集外詩二卷此本無之蓋巳散佚又陸游序稱嗣孫祖平悉裒集他文爲若干卷今此本有詩無文惟其草趙鼎遷右僕射制詞所云合晉楚之成不若尊王而賤伯散牛李之黨未如明是而去非之語以秦檜惡之載於日厯尚爲世所傳誦其他文則冺沒久矣
</p>
<div class="section" id="title-7"><h2>
	澹菴文集六卷<span class="jiazhu">兩淮馬裕家藏本</span>
</h2></div>
<p class="em2">
	宋胡銓撰銓字邦衡廬陵人建炎二年進士甲科紹興五年以薦除樞密院編修官抗疏詆和議謪吉陽軍孝宗即位特召還擢用厯官權中書舍人兼國子祭酒權兵部侍郞以資政殿學士致仕卒諡忠簡事迹具宋史本傳銓師蕭楚明於春秋故集中嘉言讜論多本春秋義例於南渡大政多所補救史但稱其高宗時請誅秦檜今考集中論撰賀金國啟一篇則於孝宗朝召還以後更嘗請誅湯思退又孝宗本紀隆興元年三月金以書來索四州未報八月又齎書兩省今考集中玉音問荅一篇知荅金人書孝宗巳與銓定於五月三日遲至八月未遣必湯思退有以持之當時情勢可以考見史文疏漏頼此集尚存其崖畧也本傳稱銓集凡百卷今所存者僅文五卷詩一卷蓋得之散佚之餘然書錄解題載銓集七十八卷宋志載銓集七十卷則在當時巳非百卷之舊矣羅大經鶴林玉露曰胡澹菴十年貶海外北歸飮於湘潭胡氏園題詩曰君恩許歸此一醉旁有梨頰生微渦謂侍妓黎倩也後朱文公見之題詩曰十年浮海一身輕歸見棃渦却有情世上無如人欲險幾人到此誤平生云云今本不載此詩殆後人因朱子此語諱而删之然銓孤忠勁節照映千秋乃以偶遇歌筵不能作陳烈踰墻之遁遂坐以自誤平生其操之爲巳蹙矣平心而論是固不足以爲銓病也
</p>
<div class="section" id="title-8"><h2>
	五峰集五卷<span class="jiazhu">浙江鮑士恭家藏本</span>
</h2></div>
<p class="em2">
	宋胡宏撰宏有皇王大紀已著錄案陳振孫書錄解題其集凡有二本一本五卷一本不分卷此本題其季子大時所編門人張栻爲之敘凡詩一百六首爲一卷書七十八首爲一卷雜文四十四首爲一卷皇王大紀論八十餘條爲一卷經義三種爲一卷蓋即所謂五卷之本也所上高宗封事剴切詳盡宋史巳採入本傳其易外傳皆以史證經論語指南乃取黃祖舜沈大亷二家之說折衷之釋疑孟則辨司馬光疑孟之誤議論俱極醇又有與秦檜一書自乞爲嶽麓書院山長蓋檜與宏父安國交契最深故力汲引之宏能蕭然自遠蟬蛻於權利之外其書詞婉而意嚴視其師楊時委曲以就蔡京者可謂靑出於藍而氷寒於水矣
</p>
<div class="section" id="title-9"><h2>
	斐然集三十卷<span class="jiazhu">兩江總督採進本</span>
</h2></div>
<p class="em2">
	宋胡寅撰寅有讀史管見已著錄是集端平元年馮邦佐刻於蜀樓鑰序之嘉定三年鄭肇之又刻於湘中章頴序之宋史本傳作三十卷與此本相合蓋猶從宋槧繕錄也寅父子兄弟皆篤信程氏之學寅尤以氣節著其晩謫新州乃右正言章復劾其不持生母服寅上書於檜自辨其文今載第十七卷中大意謂遺棄之子不同於出繼之子恩義旣絶不更以本生論之然母子天屬即不幸遘人倫之變義無絶理設有遺棄之子殺其本生父母者使寅司讞能以凡人論乎章復之劾雖出於迎合秦檜假公以濟其私而所持之事則不可謂之無理寅存此書於集中所謂欲蓋彌彰也至於秦檜之罪罄竹難書而集中上秦檜第一書第規其不當好佛其細巳甚又寅作崇正辨三卷闢佛不遺餘力資善堂崇奉佛像寅至形之繳奏載此集十五卷而三十卷末乃有慈雲長老開堂疏嚴州報恩開堂疏光孝長老請疏光孝抄題疏龍山長老開堂疏龍山長老請疏六篇尤未免自亂其例然靖康元年金人議立張邦昌寅方爲司門員外郞與張浚趙鼎均不肯署議狀邦昌立遂棄官逃建炎三年爲起居郞時詔議移蹕之所上萬言書力爭其文今載第十卷中紹興四年爲中書舍人時議遣使往雲中又抗疏力諫其文今亦載第十卷中並明白剴切樓鑰序所謂引誼以劘上往往有敵以下所難堪者殆非虛語又上言近年書命多出詞臣好惡之私使人主命德討罪之詞未免玩人喪德之失乞命詞臣以飾情相悅含怒相訾爲戒故集中十二卷至十四卷所載内外諸制並秉正不阿史稱所撰諸制詞多誥誠語亦不誣至寅之進用本以張浚後論兵與浚相左遂乞郡以去其父安國與秦檜爲契交檜當國日眷眷欲相援引寅兄弟三人並力拒不入其黨寅更忤之至流竄其立身亦具有始末者其文亦何可廢也
</p>
<div class="section" id="title-10"><h2>
	鄧紳伯集二卷<span class="jiazhu">永樂大典本</span>
</h2></div>
<p class="em2">
	案鄧紳伯集散見永樂大典中裒集排纂尚得二卷然原本不著其名亦不著時代諸家目錄皆不載其書惟集中有遊羅正仲磬沼分韻詩題曰深得一字又有諸人集貧樂軒賞花分韻詩題曰深得把字則其名當爲鄧深考永樂大典鄧字韻下引古羅志曰宋鄧深字資道試中敎官入爲太府丞輪對論京西湖南北戶及士大夫風俗高宗嘉納提舉廣西市舶以親老求便郡知衡州茶陵安仁溪峒之盗望風帖息擢潼川漕鹽酒虛額久爲民害請於朝蠲川引四十七萬守令貪虐劾奏之虞允文貽書曰不畏强禦思濟斯民挺然之操未見近比後以朝散大夫終於家愛居東湖之勝建閣曰明秀有文集十卷凌迪知萬姓通譜亦載鄧深湘陰人紹興中進士餘與古羅志同是編中鄉人禱雨有應寓烏石及咏醴泉題巖石山石皷贈别饒司理別長沙驛渡玉虛洞諸作其地皆近衡州探禹穴溯峽三遊洞峽江灧澦堆諸作其地皆近潼川與深宦遊所厯一一相符則此集爲鄧深所撰審矣惟紳伯之字與古羅志所載不同殆有兩字歟黃虞稷千頃堂書目載有元鄧大隱居士詩集此集中答杜友詩有小軒名大隱句又有自賦大隱一律與之相合然核其詩句標題實宋人而非元人或大隱即深别號大隱居士詩集即此集之別名虞稷等輾轉傳寫誤宋爲元亦未可知也
</p>
<div class="section" id="title-11"><h2>
	浮山集十卷<span class="jiazhu">永樂大典本</span>
</h2></div>
<p class="em2">
	宋仲并撰并字彌性江都人宋史藝文志載并浮山集十六卷而不爲立傳其事蹟遂無可考惟周必大平園集有所作并集序稱并以紹興壬子擢進士第甲寅以丞相朱勝非等論薦改京秩尋補外去後三年丁巳復以張浚薦召至闕爲秦檜所阻改倅京口自是間退者二十年孝宗即位擢光祿丞出知蘄州所紀厯官本末頗詳然考集中謝宰相啟有黌序初除語則嘗爲敎官又原弊錄序自稱監臨猥局則嘗爲監場官又多與平江淮西南安建康湖州諸守臣代作表啟則嘗厯佐諸郡而必大序俱未之及殆以其無關出處畧之也必大又稱并力排王氏之說惟孔孟是師其初任京秩時王居正所草制詞亦有學知是非邪正之褒而陳振孫書錄解題乃稱其官湖倅時爲籍中妓作生朝靑詞坐是謫官與其素行不相類頗不可解考集中陳情啟有旁觀下石讐家謗傷之語意其即指是事歟又集中有囘孟郡王姻禮書郡王隆祐太后之姪孟忠厚也宋史外戚傳稱忠厚與秦檜爲僚壻而檜實陰忌之又稱檜當國親姻攀援以進忠厚獨與之忤王明淸揮麈錄稱吳棫爲忠厚草表因忤秦檜謫判泉州然則并之見惡於檜殆以孟氏姻黨之故故竟以微罪坐廢也其古文頗高簡有法度四六能以散行爲排偶尤得歐蘇之遺詩亦淸雋拔俗王應麟困學紀聞嘗引所作咏韋執誼不看嶺南圖詩政恐崖州如有北卻應未肯受讒夫二句以爲誅奸諛之蕭斧然其詞淺露殊不盡并之所長應麟蓋偶拈及之以爲并詩止此則非矣据周必大序其集乃并外孫南安太守孟猷所編舊本久佚今採永樂大典所載排次訂正輯成十卷
</p>
<div class="section" id="title-12"><h2>
	北山集三十卷<span class="jiazhu">浙江鮑士恭家藏本</span>
</h2></div>
<p class="em2">
	宋鄭剛中撰剛中有周易窺餘已著錄是集一名腹笑編凡初集十二卷中集八卷後集十卷初集起宣和辛丑至紹興乙卯中集起紹興乙卯至甲子皆剛中所自編後集起紹興戊辰至甲戌爲乾道癸巳其子良嗣所編始末具見剛中自序及良嗣跋中此本題初集二集三集而相連編爲三十卷蓋康熙乙亥其里人曹定遠重刻所改非其舊也史稱剛中由秦檜以進故於和議不敢有違及充陜西分畫地界使又棄和尚原與金後爲宣撫使時始以專擅忤秦檜意至竄謫以死今集中所載諫和議四疏及和議不屈一疏大旨雖不以和議爲非而深以屈節求和爲不可又有救曾開一疏救胡銓一疏與史皆不合徐夢莘三朝北盟會編於當時章奏事迹蒐括無遺獨不及此七疏曾敏行獨醒雜志雖記剛中與李誼等六人共救胡銓事然但云入對使坐亦不云有疏或者良嗣恥其父依附秦檜僞撰以欺世歟諸疏之後多良嗣附記之語若斤斤辨白心迹者是必於公議有歉故多方囘䕶如恐不及李綱胡銓諸集亦何待如是嘵嘵哉剛中封州自敘詩有曰我昔貧時冬少袴四壁亦無惟有柱自從脚踏官職場煖及奴胥妻子飫線引針入敢忘鍼入室古云當見妬是始終不忘秦檜剛中且自道之矣亦烏可揜也至其詩文則出於南北宋間猶及見前輩典型方囘作是集跋稱其文簡古詩峭健在封州詩尤佳其品題則頗不謬云
</p>
<div class="section" id="title-13"><h2>
	橫浦集二十卷<span class="jiazhu">浙江巡撫採進本</span>
</h2></div>
<p class="em2">
	宋張九成撰九成有孟子傳已著錄是集乃其門人郞昱所編凡賦詩四卷襍文十六卷九成少師楊時於程門爲再傳弟子後從僧宗杲問道其學乃全入於禪朱子作雜學辨所駁正者凡四家九成實居其一見於語錄者掊擊尤力比其没也猶謂可惜將了許多鶻兀道理到地下去蓋身後猶憾之不置宋史本傳亦稱其早與學佛者游故議論多偏然其立身自有本末其廷試對策極陳恢復大計規戒高宗安於和議之非又指陳時弊言皆痛切於閹宦干政尤反覆申明其在當時可稱讜論劉安世喜言禪蘇軾喜言禪李綱亦喜言禪言禪不可以立訓要不以是掩其大節也陸游老學菴筆記謂九成對策有桂子飄香語李易安作露花倒影柳三變桂子飄香張九成之句以嘲之更掎摭瑣屑不足爲九成病矣至洪邁容齋隨筆記洪皓没後道出南安九成往祭其文但稱年月官爵而無詞情旨倍覺哀愴以爲前人未有此格然九成乃一時避禍不敢措詞非有意立異且其體本孔子季札墓碑而小變化之亦非九成所獨創其文字之工實不在此亦不足爲九成稱也原本附刻心傳日新二錄本皆各自爲書今以已存目於子部故並從刪削不更複出焉
</p>
<div class="section" id="title-14"><h2>
	湖山集十卷<span class="jiazhu">永樂大典本</span>
</h2></div>
<p class="em2">
	宋吳芾撰芾字明可自號湖山居士台州仙居人紹興二年進士官至禮部侍郞厯知數郡以龍圖閣直學士致仕事蹟具宋史本傳芾爲秘書正字時以不附秦檜劾罷後金師臨江芾建言有進無退請高宗駐蹕建康以繫中原之望其領郡亦多惠政蓋非徒以文藝擅長者然其詩才甚富往往瀾翻泉湧出奇無窮雖間或失之流易要異乎麤率頽唐如輓元帥宗澤諸篇尤排奡縱橫自成一格据集中自述芾生甲申歲當崇寧三年建炎初尚未及三十而筆力巳挺健如此其後退閒者十有餘年年幾八十乃漸趨平淡和陶諸詩當作於其時亦殊見閒適淸曠之致集中有寄朱元晦一詩曰夫子於此道妙處固已臻尚欲傳後學使聞所不聞顧我景慕久願見亦良勤是其末年亦頗欲附託於講學然其詩吐屬高雅究非有韻語錄之比也周必大集有芾湖山集序稱集二十五卷長短句三卷别集一卷奏議八卷而宋史藝文志則稱湖山集四十三卷又別集一卷和陶詩三卷附錄三卷當塗小集八卷本傳又稱表奏五卷詩文三十卷所載卷目殊牴牾不合原本亡佚無從核定今据永樂大典散見各韻者採輯編訂釐爲十卷以和陶詩併入而仍取必大原序冠之史稱芾爲文豪健俊整是其雜著亦必可觀惜永樂大典中已經闕佚僅得表一首序一首附之末卷以畧存其槪云
</p>
<div class="section" id="title-15"><h2>
	文定集二十四卷<span class="jiazhu">永樂大典本</span>
</h2></div>
<p class="em2">
	宋汪應辰撰應辰字聖錫信州玉山人初名洋紹興五年登進士第一高宗爲改此名初授鎭東軍僉判後官至敷文閣學士四川制置使知成都府應辰少從喻樗張九成吕本中胡安國諸人遊又與吕祖謙張栻相善於朱子爲從表叔朱子嘗往來商榷故孝經刋誤援應辰之言以爲據應辰授敷文閣待制亦舉朱子以自代契分特深其學問具有淵源又官秘書省正字時以上書忤秦檜困頓州郡者凡十七年史稱其直言無隱於吳芾王十朋陳良翰諸人中最爲骨鯁其立身亦具有本末宋史藝文志載其集五十卷明初已罕流傳弘治中程敏政於内閣得其本以卷帙繁重不能盡錄乃摘抄其要編爲廷試策一卷奏議二卷内制一卷襍文八卷嘉靖間其鄉人夏浚刻之又附以遺事志傳等文凡二卷今世所行皆從程本傳錄不見完帙者已二三百年今考永樂大典所載爲程本不載者幾十之四五蓋姚廣孝等所據之本即敏政所見之内閣本而敏政取便抄錄所見太狹故鉅製鴻篇多所挂漏謹以浙江所購程本與永樂大典互相比較除其重複增所未備勒爲二十四卷較五十卷之舊業巳得其大半計其精華亦約畧具於是矣
</p>
<div class="section" id="title-16"><h2>
	縉雲文集四卷<span class="jiazhu">編修汪如藻家藏本</span>
</h2></div>
<p class="em2">
	宋馮時行撰時行字當可璧山人紹興乙卯丙辰間爲丹稜令罷歸後出守蓬黎州終於提點成都刑獄公事嘗居縣北縉雲山授徒因以爲號宋志載其文集本五十五卷歲久散佚明嘉靖中重慶推官李璽始訪得舊抄殘本編爲四卷授梓此本即從璽所刻傳寫者也時行宋史無傳四川通志稱其與曾開朱松等共斥和議忤秦檜坐貶今讀其詩文忠義之氣隱然可見志所載當不誣惟志以爲嘉熙間狀元及第考集中明云宣和初應進士舉又有建炎庚戌中秋與同官相期月下詩及紹興六年十月六日詩斷不得爲嘉熙間人宋狀元錄亦無其名志殆流傳之誤也
</p>
<div class="section" id="title-17"><h2>
	嵩山居士集五十四卷<span class="jiazhu">江蘇巡撫採進本</span>
</h2></div>
<p class="em2">
	宋晁公遡撰公遡字子西鉅野人公武之弟宋史無傳其仕履無考今按集中上周通判書題左迪功郞知梁山軍梁山縣尉又程氏經史閣記稱嘗爲涪州軍事判官又與費行之小簡稱紹興三十年内任施州通判又眉州到任謝表及謝執政啟則嘗知眉州又答史梁山啟稱猥從支郡遽按祥刑而集首師璿序亦稱其爲部使者則又嘗擢官提刑而不詳其地又眉州州學藏書記題乾道年月而丙戌元夕詩有刺史敢云樂句丙戌爲乾道二年是時正在眉州此集刻於乾道四年蓋皆眉州以前所作師璿序又稱公遡抱經堂稿以甲乙分第汗牛充棟此特管中之豹則其選輯之本也晁氏自迥以來家傳文學幾於人人有集南渡後則公武兄弟最知名公武郡齋讀書志世稱該博而所著昭德文集已不可見惟公遡此集僅存王士禎居易錄謂其詩在无咎叔用之下蓋其體格稍卑無復前人筆力固由一時風曾使然而揮灑自如亦尚能不受羈束至其文章勁氣直達頗有崟崎厯落之致以視景迂雞肋諸集猶爲不失典型焉
</p>
<div class="section" id="title-18"><h2>
	默堂集二十二卷<span class="jiazhu">浙江鮑士恭家藏本</span>
</h2></div>
<p class="em2">
	宋陳淵撰淵字知默一字幾叟沙縣人楊萬里序稱爲瓘之猶子而集乃自稱瓘之姪孫疑萬里筆誤也紹興七年詔舉直言敢諫之士以胡安國薦除御史官至宗正少卿嘗榜所居之室曰默堂其門人沈度編次詩文因以名集凡文十二卷詩十卷淵爲楊時弟子傳程氏之學故上殿劄子首闢王安石又如詆秦檜糾莫將鄭億年論宰執不職皆侃侃不阿其他議論時政亦多切實爲詩不甚彫琢然時露眞趣異乎宋儒之以詩談理者惟與翁子靜論陶淵明以不知義責之未免講學諸人好爲高論之錮習又力崇洛學而於陳瓘之事佛獨津津推奬亦未免牽於私情不爲至公爾宋史藝文志載淵集二十六卷詞三卷此本止二十二卷未知爲傳寫脫佚或宋史字誤又别本十二卷題曰存誠齋集蓋淵嘗以存誠齋銘示學者故後人以名其集有文無詩第一卷末較此本少啟三篇第九卷末較此本少書二篇字亦多所訛缺未若此本之完善也
</p>
<div class="section" id="title-19"><h2>
	知稼翁集二卷<span class="jiazhu">兩淮鹽政採進本</span>
</h2></div>
<p class="em2">
	宋黃公度撰公度字師憲莆田人紹興八年進士第一厯官考功員外郞書錄解題載公度集十一卷卷端洪邁序稱公度旣没其嗣子知邵州沃收拾手澤彚次爲十有一卷卷末載有沃跋亦稱故笥所存塗乙之餘纔十一卷均與陳氏所載合又書錄解題詞曲部別有公度知稼翁詞一卷合之當爲十二卷此本爲天啟乙丑其裔孫崇翰所刊稱嘉靖丙午得於陜西謁選人乃前朝秘府之本尚有御印然併詞集合爲一編僅一百三十四頁分爲上下二卷似不足十二卷之數豈尚有佚遺歟公度早掇巍科而卒時年僅四十八仕宦不達故宋史無傳肇慶府志稱其爲秘書省正字時坐貽書臺官言時政罷爲主管台州崇道觀過分水嶺題詩有誰知不作多時别依舊相逢滄海中之句時趙鼎方謫潮陽說者謂此詩指鼎而言遂觸秦檜之怒令通判肇慶府云云殆亦端慤之士不附時局故言者得借趙鼎中之歟其詩文皆平易淺顯在南宋之初未能凌躒諸家然詞氣恬靜而軒爽無一切淟涊齷齪之態是則所養爲之矣公度別有漢書鐫誤今巳佚此本從他本掇拾二段併佚詞一首附之卷末今亦併錄之焉
</p>
<div class="section" id="title-20"><h2>
	唯室集四卷附錄一卷<span class="jiazhu">永樂大典本</span>
</h2></div>
<p class="em2">
	宋陳長方撰長方有步里客談已著錄是集詩文散入永樂大典各韻下據胡百能行狀原本凡十四卷又唐瑑原序稱其家所刊凡二百篇今掇拾殘缺僅得文五十五首詩三十九首勒爲四卷而以他人所作銘狀記序附錄於後以備稽考雖較原書篇數祇及其半而菁華具在亦可以覩其大凡矣長方父侁與游酢楊時鄒浩陳瓘等遊故長方之學以程氏爲宗朱子語錄於同時學者多舉其字惟於長方則稱曰唯室先生蓋頗引以爲重也馮時可雨航襍錄謂宋儒論人喜核而務深長方亦不免於是然如謂劉先主滅劉璋取蜀爲行不義殺不辜故不能有天下謂張九齡與李林甫同輔政不能發其姦而去之以致天寶之亂雖核以事勢均未必盡然要其理則不爲不正至於紹興六年應詔劄子諄諄以嚴師律備長江謀漕運爲急又因朝廷罷趙鼎任張浚作里醫一篇以爲國家起痼疾必固元氣補當持重攻當相機蓋其意不主於和亦不主於遽戰富平淮西符離三敗躁妄僨事若預睹之固與迂濶者異矣雖佚簡殘篇僅存什一要勝於虛談高論徒供覆瓿者也
</p>
<div class="section" id="title-21"><h2>
	漢濱集十六卷<span class="jiazhu">永樂大典本</span>
</h2></div>
<p class="em2">
	宋王之望撰之望字瞻叔襄陽榖城人後寓台州登紹興八年進士第累遷太府少卿孝宗即位除戶部侍郞充川陜宣諭使洊擢至參知政事勞師江淮爲言者論罷乾道元年起爲福建安撫使加資政殿大學士移知温州卒事蹟具宋史本傳錢溥秘閣書目載有之望漢濱集而佚其冊數焦竑經籍志作六十卷然趙希弁陳振孫兩家俱未著錄則宋代巳罕傳本後遂散佚不存今從永樂大典中採撮裒綴所存什之三四而已之望當秦檜柄國時落落不合人咸稱其有守其厯官亦頗著政績惟在隆興時力主和議與湯思退相表裏專以割地啖敵爲得計而極沮張浚恢復之謀考宋南渡之初自當以北取中原爲務然惟岳韓諸將可冀圖功張浚狠愎迂疎但急於立功以固位實非可倚以恢復之人一敗於富平而喪師三十萬再衂於淮西而叛逃者七萬三挫於符離而喪師又十三萬僨轅誤國其騐昭然講學家以張栻之故囘䕶其父殊未免顚倒是非之望之沮浚不可不謂之知人至其論和戰之策以爲南北之形巳成未易相兼惟當移攻戰之力以自守然後隨機制變又以爲金人制勝之謀舉無遺策加以器械之利形勢之便雖漢唐全盛之時猶未能輕此敵而況於今日其斟酌時勢以立言與史浩意頗相近亦不可謂之不知時務特其朋比小人附和權倖與浩之出於老成忠藎者不同又湯思退所主者乃六國賂秦之計與浩之主於持重俟釁者亦復迥異故當時重爲人所抨擊而宋史亦極不滿之誅其心也至其詩文則皆疏暢明達猶有北宋遺矩諸劄子亦多足以考見時事與正史相參未可遽廢謹釐爲十六卷著之於錄庶其人其文是非得失各不相掩焉
</p>
<div class="section" id="title-22"><h2>
	香溪集二十二卷<span class="jiazhu">安徽巡撫採進本</span>
</h2></div>
<p class="em2">
	宋范浚撰浚字茂名蘭溪人紹興中舉賢良方正以秦檜柄政辭不赴然浚雖不仕實非無意於當世者其書曹參傳後則隱戒熙寧之變法其補翟方進傅則深愧靖康之事讐其讀周禮一篇亦爲王安石發而進策五卷於當時世務尤言之鑿鑿非迂儒不達時變者也其詩論戒穿鑿似爲鄭樵而言易論鄙象數亦似爲陳摶而設於經術頗爲有功春秋論欲廢三傳則猶祖孫復之餘習頗爲乖迂然慮仝所註儒者罕傳浚論尚載其數條亦足資異聞其辨孟母無三遷事黃帝無阪泉事周穆王無西至崑崙事雖頗失之固然皆於理無害其詩凡三卷近體流易猶守元祐舊格不涉江西宗派古體頗遒亦非語錄爲詩之比有足稱焉集爲其門人高栴所編其姪端臣刊之前有紹興三十一年陳巖肖序後有元吳師道跋稱朱子取其心箴註孟子而其集金履祥時巳不傳後從應氏得其前七卷又從其族孫俊家得殘本佚前五卷合之遂爲完書跋又稱端臣蒙齋集未及刊先刊其與浚唱酬諸詩附見焉此本無端臣詩蓋又佚矣
</p>
<div class="section" id="title-23"><h2>
	鄭忠肅奏議遺集二卷<span class="jiazhu">江蘇巡撫採進本</span>
</h2></div>
<p class="em2">
	宋鄭興裔撰興裔字光錫初名興宗顯肅皇后外家三世孫由成忠郞厯官江東路鈐轄遷均州防禦使保靜軍節度使召領内祠武泰軍節度使贈太尉諡忠肅是集所錄多奏疏表狀其記序辨跋諸襍著則間附數篇其中如請起居重華宫及論淮西荒政諸疏詞意剴摯他如蠲緡錢禁改鈔論折帛錢諸奏所列紹興間一切弊政皆宋史食貨志及文獻通考所未載亦足補史志之缺又紀淳化閣帖之摹搨傳寫與黃伯思互有異同辨瓊花之復榮較周必大玉蕋辨証更爲詳贍亦考據者所不廢矣書錄解題及宋史藝文志皆不著錄蓋其裔孫所裒集出於南宋之後錄之亦足徵宋代故實之一二焉
</p>
<p class="margin2">
	案此編雖以奏議爲名實則裒輯襍文共爲一集故錄之別集類中
</p>
<div class="section" id="title-24"><h2>
	雲莊集五卷<span class="jiazhu">永樂大典本</span>
</h2></div>
<p class="em2">
	宋曾協撰協字同季南豐人宋史無傳志乘亦不載其名據傅伯壽所作集序知爲曾肇之孫曾纁之子而所敘仕履但曰官零陵太守不及其詳且宋無零陵郡亦無太守之名殊非事實今以集中詩文考之知紹興中舉進士不第以世賞得官初爲長興丞遷嵊縣丞繼爲鎭江通判遷臨安通判乾道癸巳權知永州事以卒伯壽所云蓋以古地名與古官名假借用之文人換字之陋習耳伯壽又稱慶元庚申協没巳二十八年其子直敷文閣福建轉運副使炎輯其文爲二十通考劉禹錫作柳宗元集序稱一卷爲一通則原集蓋二十卷今傳於世者惟詠芭蕉一詩見陳景沂全芳備祖中他不槩見則其亡已久矣今捃拾永樂大典所載以類編次尚得五卷又得傅伯壽序一篇亦併錄入序稱其古詩多效選體然合諸作觀之大抵源出蘇軾陳與義故同沈正卿作仇池石詩用軾韻陳晞顏過零陵贈詩亦用與義韻而絶不及於他家知其唱和講求在二家舊格也襍文頗雅飭有法賓對一賦爲集中巨篇語特偉麗而大旨以安享太平爲渾穆之王風以恢復中原爲戰爭之霸術誇大其詞以文偏安之陋曲學阿世持論殊乖姑以文采錄之從昭明文選不廢劇秦美新之例讀其文者分別觀之可矣
</p>
<div class="section" id="title-25"><h2>
	竹軒雜著六卷<span class="jiazhu">永樂大典本</span>
</h2></div>
<p class="em2">
	宋林季仲撰季仲字懿成永嘉人登進士第厯官太常少卿知婺州自號蘆山老人嘗僑居曁陽集中又自稱濟南林某者蓋其祖貫也宋史不爲立傳其行事不可槩見惟陳振孫書錄解題稱季仲以趙鼎薦入朝奏疏沮和議得罪仲熊叔豹季貍其弟也皆知名云云今案集中與趙僕射書有相公過聽引而置諸朝鹿鹿三年蔑有報稱之語與趙鼎薦引之說合惟沮和議一疏已不見於集中其得罪貶謫之事遂畧而弗顯集中又有祭德和弟察院弟諸文据所云同祖所出兄弟八人者知其弟兄甚多而仲熊叔豹之名亦巳不可復考然宋史趙鼎傳稱鼎之再相嘗奏言今淸議所與如劉大本胡寅呂本中常同林季仲之流陛下能用之乎是季仲在紹興中實負淸流重望故集中劄子雖所存無幾而多力持正論深切時弊之言其趙鼎南遷以後所與簡牘數篇無不反覆慰藉詞意諄摯交道之篤尤可槪見又庚溪詩話稱季仲頗喜爲詩語佳而意新今觀所作雖邊幅稍狹已逗江湖一派而筆力挺拔其淸雋亦可喜也集本十五卷世久無傳論宋代人物者或不能知其姓氏今從永樂大典中搜輯編綴釐爲詩一卷文四卷用存其槪且爲畧攷本末附著於此俾不致無聞於後焉
</p>
<div class="section" id="title-26"><h2>
	拙齋文集二十卷<span class="jiazhu">浙江鮑士恭家藏本</span>
</h2></div>
<p class="em2">
	宋林之奇撰之奇有尚書全解已著錄是集凡記問二卷蓋即本傳所謂道山記問者詩一卷襍文十七卷末附吕祖謙祭文及李橺所爲哀辭姚同所爲行實以之奇自號曰拙齋因以名集之奇之學得於吕本中其記問内稱少蓬及吕紫微者皆謂本中其後呂祖謙又受學於之奇祖謙祭之奇文云昔我伯父西垣公躬受中原文獻之傳載而之南先生與二李伯仲實來定師生之分二李謂李葵之子李柟李樗西垣公者亦謂本中也<span class="jiazhu">案祖謙之祖弸中爲本中之弟本中乃其從祖而祖謙稱伯父者蓋用左傳昔我皇祖伯父昆吾語然亦太僻矣謹附訂於此</span>吕氏之學頗襍佛理故之奇持論亦在儒釋之間吕氏雖談經義而不薄文章故之奇註釋尚書究心訓詁而此集所載諸篇皆明白暢達不事鉤棘亦無語錄粗鄙之氣其詩尤具有高韻如江月圖早春偶題諸篇置之蘇黃集中不甚可辨也
</p>
<div class="section" id="title-27"><h2>
	于湖集四十卷<span class="jiazhu">浙江巡撫採進本</span>
</h2></div>
<p class="em2">
	宋張孝祥撰孝祥字國安厯陽烏江人紹興二十四年進士第一孝宗朝累遷中書舍人直學士院領建康留守尋以荆南湖北路安撫使請祠進顯謨閣直學士致仕事跡具宋史本傳書錄解題載于湖集四十卷此本卷數相合前有其門人謝堯仁及其弟華文閣直學士孝伯序堯仁序稱孝祥每作詩文輒問門人視東坡何如而堯仁謂其水車詩活脫似東坡然較蘇氏畫佛入滅次韻水官韓幹畫馬等數篇尚有一二分劣又謂以先生筆勢讀書不十年吞東坡有餘矣今觀集中諸作大抵規摹蘇詩頗具一體而根柢稍薄時露竭蹶之狀堯仁所謂讀書不十年者隱寓微詞實定論也然其縱橫兀傲亦自不凡故程史載王阮之語稱其平日氣吐虹霓陳振孫亦稱其天才超逸云
</p>
<div class="section" id="title-28"><h2>
	太倉稊米集七十卷<span class="jiazhu">編修朱筠家藏本</span>
</h2></div>
<p class="em2">
	宋周紫芝撰紫芝字少隱宣城人紹興中登第厯官樞密院編修官出知興國軍自號竹坡居士是集樂府詩四十三卷文二十七卷前載唐文若陳天麟及紫芝自序集中悶題一首下註云壬戌歲始得官時年六十一是紫芝通籍館閣業已暮年可以無所干乞而集中有時宰生日樂府四首又時宰生日樂府三首又時宰生日樂府七首又時宰生日詩三十絶句又時宰生日五言古詩六首皆爲秦檜而作秦少保生日七言古詩二首秦觀文生日七言排律三十韻皆爲秦熺而作又大宋中興頌一篇亦歸美於檜稱爲元臣良弼與張嵲紹興復古頌用意相類殊爲老而無恥貽玷汗靑集中嘗引蘇軾之言謂古今語未有無對者琴家謂琴聲能娛俗耳者爲設客曲頃時有作送太守詩者曰此供官詩不足觀於是設客曲乃始有對因戲作俳體詩曰設客元無琴裏曲供官尚有選中詩云云是數篇者殆所謂供官詩歟然其詩在南宋之初特爲傑出無豫章生硬之弊亦無江湖末派酸餡之習方囘作是集跋述紫芝之言曰作詩先言格律然後及句法得此語於張文潛李端叔觀於是論及證以紫芝詩話所徵引知其學問淵源實出元祐故於張耒柯山龍閣右史譙郡先生諸集汲汲搜羅如恐不及葉夢得石林詩話所謂寇國寶詩自蘇黃門庭中來故自不同者也畧其人品取其詞采可矣
</p> 



</div></body></html>