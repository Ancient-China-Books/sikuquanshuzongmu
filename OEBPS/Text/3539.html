<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百二十四·子部三十四（雜家類存目一）</title></head><body><div id="text">

<p>
<strong>欽定四庫全書總目卷一百二十四</strong>
</p>
<div class="section" id="title-0"><h1>
	子部三十四
</h1><hr/></div>
<div class="section" id="title-1"><h2>
	雜家類存目一
</h2></div>
<div class="section" id="title-2"><h2>
	於陵子一卷<span class="jiazhu">江蘇巡撫採進本</span>
</h2></div>
<p class="em2">
	舊本題齊陳仲子撰王士禎居易錄曰萬曆間學士多撰僞書以欺世如天祿閣外史之類人多知之今類書中所刻唐韓鄂歲華紀麗乃海鹽胡震亨孝轅所造於陵子其友姚士粦叔祥作也凡十二篇一曰畏人二曰貧居三曰辭祿四曰遺益五曰人問六曰先人七曰辯窮八曰大盜九曰夢葵十曰巷之人十一曰未信十二曰灌園前有元鄧文原題詞稱前代藝文志崇文總目所無惟石廷尉熙明家藏又稱得之道流其說自相矛盾又有王鏊一引一跋鏊集均無其文其僞可驗惟沈士龍一跋引揚雄方言所載齊語及竹書紀年戰國策列女傳所載沃丁殺伊尹齊楚戰重邱及楚王聘仲子爲相事證爲古書共說頗巧然摭此四書以作僞而又援此四書以證非僞此正朱子所謂採天問作淮南子又採淮南子註天問者也士龍與士粦友善是蓋同作僞者耳末有徐元文跋詞尤弇鄙則又近時書賈所増以冒稱傳是樓舊本者矣
</p>
<div class="section" id="title-3"><h2>
	天祿閣外史八卷<span class="jiazhu">内府藏本</span>
</h2></div>
<p class="em2">
	舊本題漢黄憲撰前有晉謝安唐田宏陸贄題詞每篇又有宋韓洎贊而冠以王鏊之序詞旨凡鄙顯岀一手朱國楨湧幢小品載徐應雷黃叔度二誣辨曰黃叔度言論風旨無所傳聞入明嘉靖之季崑山王舜華名逢年有高才奇癖著天祿閣外史託於叔度以自鳴舜華爲吾友孟肅諸大父行余猶及見其人知其著外史甚確自初出有纂入東漢文者時舜華尚在而天下謂外史出祕閣實黃徵君著則後世曷從核眞贋乎又李詡戒菴漫筆曰天祿閣外史乃近年崑山王逢年所詭託者邇有餘姚人御史某<span class="jiazhu">案即刻兩京遺編之胡維新</span>沾沾以文學自喜雜此文於左國司馬諸篇中刋行頒於蘇常四郡學官令諸生誦習之殆亦一奇事也據其所記則此書出王逢年明人巳早言之考張孔敎雲谷卧餘所言亦合而流傳之本仍題黃憲殆不可解王鉞讀書蕞殘曰其賓秦文中有黨錮一篇考後漢書本傳陳蕃爲三公臨朝嘆曰叔度若在吾不敢先佩印綬是黨禍未起憲巳謝世矣又賓晉文有董卓篇益不相見辨其僞迹甚明惟謂傳自謝安或者即其門下士及子弟所爲則仍爲僞序所欺失考甚矣
</p>
<div class="section" id="title-4"><h2>
	化書新聲<span class="jiazhu">無卷數　浙江巡撫採進本</span>
</h2></div>
<p class="em2">
	明王清一撰前有序自稱先天風雷侍者且言萬曆壬辰自京師奏太后請武當山道藏經回止三公巖大衆推充都管蓋道士也是編取譚峭化書按節分章各爲註釋中如釋大同章思火生暖思水生涼諸語亦時有理解然大致摭採道家之言氾濫恣肆無所歸宿
</p>
<div class="section" id="title-5"><h2>
	心傳錄三卷日新錄一卷<span class="jiazhu">兩江總督採進本</span>
</h2></div>
<p class="em2">
	宋于恕編恕張九成之甥此二書皆錄九成語也前有淳熙元年恕序云無垢張先生乃予母之兄頃爲春官宗伯以議忤時相一斥嶺下十四年寓橫浦僧舍嗜書不厭晚年目昏立短簷下展卷就明向暮不輟石間雙趺隱然南安守張公見而歎息標記於柱今猶在也案宋史九成本傳稱九成召除宗正少卿權禮部侍郎兼侍講兼權刑部侍郎謫守邵州秦檜又令司諫詹大方論其與徑山僧宗杲謗訕朝政謫居南安軍在南安十四年以橫浦集考之其到南安在癸亥三月乃紹興十三年其橫浦僧舍題柱字據恕此序是南安張守所記而南安府志載寶界寺題柱識語爲九成自題又失張守之名誤矣陳振孫書錄解題曰張九成無垢語錄十四卷言行編遺文共一卷九成之甥于恕所編心傳錄及其門人郎昱所記日新錄近時徐鹿卿德夫敎授南安復裒其言行繫以歲月及遺文三十篇附於末今此本止三卷恕序稱與其弟憲徒步三千餘里扺嶺下得侍講論難疑荅問莫不備錄名之曰心傳後恕以思親歸弟憲獨住各以所得合爲一集又學生郎昱粗得數語纂爲錄故人刁駿序之而後卷日新錄亦題甥于恕編蓋非陳振孫所謂徐鹿卿裒集之本中間止有序記等文凡八篇亦與所謂三十篇者不合故仍舊名曰心傳曰日新而不名語錄是尚未經合訂者矣明人刻横浦集已收入之此其别行之本也
</p>
<div class="section" id="title-6"><h2>
	經鉏堂雜志八卷<span class="jiazhu">江西巡撫採進本</span>
</h2></div>
<p class="em2">
	宋倪思撰思有班馬異同已著錄是編乃其晚年劄記之文其學雜出於釋老務爲恬退高曠之說然如謂妻子無論賢不肖皆當以冤家視之害理殊甚其他亦皆淺陋無味明代陳繼儒一派發源於此又議論空疎多無根據如顔斶生王死士之論與安步晚食之語同出一時而思引斶前王前一叚附論其下曰此即晚食以當肉安步以當車之顔斶耶抑别一人耶是併戰國策未讀也賈誼謫長沙王傅作鵬賦之後年餘而死而思謂賈誼陳治安之策乃在於鵩賦之後豈其涉厯世故於事理講明尤更深究耶是併漢書史記亦未詳考也宋史思本傳載陳晦草史彌遠制詞用昆命元龜語思以爲類董賢策文用允執厥中之文上疏爭之坐是罷去考劉克莊後村詩話稱思駁論時晦累疏援引唐人及宋代累朝命相皆用此語以駁思思遂削秩則晦雖曲貢諛詞而轉據典文思雖力持正論而疎於考證是書之陋固其宜矣
</p>
<div class="section" id="title-7"><h2>
	善誘文一卷<span class="jiazhu">内府藏本</span>
</h2></div>
<p class="em2">
	宋陳錄撰錄不知何許人自稱丹穴老人其書皆通俗勸善之言蓋明袁黃等之所祖前有嘉定辛巳其弟鍊序末有木石居士虞舜徒跋皆以閻羅王爲說詞旨頗鄙
</p>
<div class="section" id="title-8"><h2>
	樵談一卷<span class="jiazhu">編修程晉芳家藏本</span>
</h2></div>
<p class="em2">
	舊本題宋許棐撰棐字忱父海鹽人嘉熙中居泰溪于水南種梅數千樹自號梅屋是編皆勸戒之言然核其詞氣如出屠隆陳繼儒一輩人口殊不類宋人之作
</p>
<div class="section" id="title-9"><h2>
	几上語一卷枕上語一卷<span class="jiazhu">兩淮鹽政採進本</span>
</h2></div>
<p class="em2">
	宋施淸臣撰淸臣號東洲淳祐間人自稱赤城散吏是書皆宗二氏之旨而以儒理附會之詞多儷偶明人小品濫觴於斯其謂易可通修煉之旨亦魏伯陽等之緒餘無足采錄也
</p>
<div class="section" id="title-10"><h2>
	千古功名鏡十二卷拾遺一卷<span class="jiazhu">浙江范懋柱家天一閣藏本</span>
</h2></div>
<p class="em2">
	宋吳大有撰大有字勉道號松壑嵊縣人寶祐間遊太學率諸生上書言賈似道姦狀不報遂退處林泉與林昉仇遠白珽等以詩酒相娱元初辟爲國子檢閱不赴是書分十五類皆闡揚因果之說以警世勸善然有所爲而爲之假以誘掖愚蒙則可若士君子之學爲所當爲則固無取於是焉
</p>
<div class="section" id="title-11"><h2>
	厚德錄四卷<span class="jiazhu">内府藏本</span>
</h2></div>
<p class="em2">
	宋李元綱撰元綱有聖門事業圖已著錄此錄盛陳果報兼以神怪如言張孝基以還産爲山神及福州張生捐資救縊遇鍾離權得道事不一而足殊非儒者立言之道與聖門事業圖如出兩手不可解也
</p>
<div class="section" id="title-12"><h2>
	樂善錄二卷<span class="jiazhu">内府藏本</span>
</h2></div>
<p class="em2">
	宋李昌齡撰昌齡始末未詳書中引胡仔苕溪漁隱叢話及葉夢得巖下放言蓋紹興後人大旨皆談罪福因果所記宋事爲多亦間及漢以來事然如淳于棼南柯入夢諸條殊於樂善無與記小兒胞胎一條雜引道家符籙之說凡數百言更爲泛濫也
</p>
<div class="section" id="title-13"><h2>
	西疇常言一卷<span class="jiazhu">内府藏本</span>
</h2></div>
<p class="em2">
	宋何坦撰坦旴江人是編分講學律己應世明道莅官原治評古用人正獘九門大扺因舊說而衍之其講學篇謂性與天道子貢不得聞而以後世學者竊襲陳言自謂窮理盡性爲妄明道篇謂儒者之待異端甚於拒寇敵蓋皆有爲而發然其論心如槃水措之正則表裏瑩然微風過之則湛濁動於下方未動時非有以去其滓汚也澄之而已風之過非有物入之也撓動則濁起也所見頗近於禪又謂孟子之闢楊墨深排峻拒詞費而力殆其說皆不可訓也
</p>
<div class="section" id="title-14"><h2>
	東谷所見一卷<span class="jiazhu">内府藏本</span>
</h2></div>
<p class="em2">
	宋李之彦撰之彦永嘉人東谷其所自號書中敎導一條稱游湖海五十年敎公卿大夫之子孫屢矣敎尋常白屋之類亦多則老塾師也是書凡十三則皆憤世疾俗詞怨以怒末載太行山戲語一條謂是非不必與世人辨蓋其篇中之寓意前有自序題咸淳戊辰小春正宋政弊極之時也
</p>
<div class="section" id="title-15"><h2>
	鳴道集說一卷<span class="jiazhu">永樂大典本</span>
</h2></div>
<p class="em2">
	舊本題金李之純撰案元好問中州集劉祁歸潛志並云李純甫字之純則此書當爲李純甫作金史文藝傳及大金國志作純甫字之甫殆傳寫誤也純甫宏州襄陵人承安中登進士前後三入翰林正大末出倅坊州未赴改京兆府判官卒於南京是書列周程張邵朱吕蔡諸儒之說而條辨之末附自作文數篇大旨出於釋氏殊爲偏駁歸潛志曰之純自類其文凡論性理及關佛老二家者號内稿其餘碑誌詩賦號外稿又解楞嚴金剛經老子莊子又有中庸集解鳴道集解<span class="jiazhu">案解字當爲說字之訛今姑仍原本錄之</span>號爲中國心學西方文敎數十萬言嘗曰自莊周後惟王績元結鄭厚與吾或談儒釋異同環而攻之莫能屈又曰屏山<span class="jiazhu">案屏出即純甫之號</span>平日喜佛學嘗曰中國之書不及西方之書作釋迦赞云竊吾糟粕貸吾粃糠粉澤邱軻刻畫老莊嘗論伊川諸儒雖號深明性理發明六經聖人心學實皆竊吾佛書者也因此大爲諸儒所攻云云可謂之無忌憚矣中州集但云於書無所不闚而於莊周列禦宼左氏戰國策尤長三十歲後徧觀佛書能悉其精微旣而取道學書讀之著一書合三家爲一猶諱而渾其詞也
</p>
<div class="section" id="title-16"><h2>
	中說三卷<span class="jiazhu">永樂大典本</span>
</h2></div>
<p class="em2">
	元敖𠝃撰𠝃古文淵字見夏竦古文四聲韻其爵里皆無可考是書大旨本乎圖書雜以佛老首之以先後天理數圖又有求仁盡性諸圖其盡性圖有曰吸蒂思不出位呼根不失赤子之心又有曰服氣爲上服藥爲下又曰數息禪學之長抱元元學之長仙山人也不以身許人者也可以見其宗旨矣
</p>
<div class="section" id="title-17"><h2>
	學問要編六卷<span class="jiazhu">浙江巡撫採進本</span>
</h2></div>
<p class="em2">
	元劉君賢撰君賢字文定本泰和人元末兵亂依母族袁氏於雩昌遂冒姓袁故左修品序稱劉文定而鄭應桂序則稱袁文定然修品序又謂今其子孫爲袁氏而鄉賢祠則仍稱劉此本題劉君賢蓋從祀典也是書初名雩昌集應桂序稱自元及明僅有寫本藏其後裔家康熙庚辰雩都縣知縣盧某始爲刻行其分天地理學經濟倫紀論古雜說六類及八十六子目亦盧所編定修品重刋序則稱據袁氏家譜知雩昌集乃其詩文而是書乃所著學問要編考古人雜著筆記往往編入詩文集是書必原在集中卷帙標題相屬故詩文雖佚而是書仍冒雩昌集名今旣别行則修品所改是也編中所論雖以洛書爲宗而諸所援據乃盡屬小說家言實以雜學佐雄辯又其好還類中第二條稱金俘宋於靑城元人俘金亦在靑城果爲君賢所作斷無當元之世自稱元人之理相其文格亦全類明萬曆以後淸言小品之蹊徑元人敦篤無此體裁毋乃後人僞託亦或有所竄亂歟
</p>
<div class="section" id="title-18"><h2>
	慮得集四卷附錄二卷<span class="jiazhu">江蘇巡撫採進木</span>
</h2></div>
<p class="em2">
	元華悰韡撰悰韡字公愷自號貞固處士無錫人入明之後不仕而終是編乃其貽訓子孫之書一曰家勸二曰祭禮習目三曰冠婚儀畧四曰治喪紀要又輯其詩文雜著爲二卷附錄於後其曰慮得集者取千慮一得之義也後其八世孫繼祥校刋卷首增以趙友同所作貞固處士傳一首陳鎰所作墓表一首
</p>
<div class="section" id="title-19"><h2>
	郁離子二卷<span class="jiazhu">内府藏本</span>
</h2></div>
<p class="em2">
	明劉基撰基有國初禮賢錄已著錄是書原本十卷分十八篇一百九十五條今止二卷蓋後人所併也基初仕元不得志因棄官入靑田山中著此書天台徐一夔序曰郁離者離爲火文明之象言用之其文郁郁然爲盛世文明之治也巳附載誠意伯集中此蓋其别行之本
</p>
<div class="section" id="title-20"><h2>
	靑巖業錄一卷<span class="jiazhu">編修程晉芳家藏本</span>
</h2></div>
<p class="em2">
	明王禕撰禕有大事紀續編已著錄此書論緯書及釋道兩家源流堪輿醫書同異凡五篇已見禕本集曹溶學海類編摘出别行併别立此名
</p>
<div class="section" id="title-21"><h2>
	華川巵辭一卷<span class="jiazhu">編修程晉芳家藏本</span>
</h2></div>
<p class="em2">
	明王禕撰此書雜論處世爲治之理間用喻語取巵言日出之義名曰巵辭亦載禕本集中曹溶摘出别行華川二字亦溶所加也
</p>
<div class="section" id="title-22"><h2>
	空同子瞽說一卷<span class="jiazhu">浙江巡撫採進本</span>
</h2></div>
<p class="em2">
	明蘇伯衡撰伯衡字平仲金華人本宋蘇轍之裔以轍子遲守婺州因家於婺元末貢於鄉洪武初徵入禮賢館後爲國子學正以薦擢翰林編修宋濓以翰林承旨致仕薦以自代辭不拜後起爲處州敎授以表箋忤旨逮治卒於獄事迹具明史文苑傳是書仿諸子文體多託物寓意之詞巳載入伯衡文集第十六卷此其别行之本後李夢陽亦著空同子與此同名實兩書也
</p>
<div class="section" id="title-23"><h2>
	筆疇二卷<span class="jiazhu">江蘇巡撫採進本</span>
</h2></div>
<p class="em2">
	明王達撰達字達善號耐軒居士無錫人洪武中以明經薦爲縣學訓導改大同府學後遷國子助敎永樂初擢編修官至侍讀學士是書多抑鬰憤世之談前有題詞稱遠居塞外蓋官大同時作也又有太倉陸之箕序稱是書本載達所著天遊集中凡百有七篇王澄之弟淵先刋其三十二篇續又得五十二篇刋之尚缺其三之一之箕復爲校補成完書付淵全刋焉各條之下間附之箕案語亦罕所考正
</p>
<div class="section" id="title-24"><h2>
	黎子雜釋一卷<span class="jiazhu">浙江鄭大節家藏本</span>
</h2></div>
<p class="em2">
	明黎久之撰久之字未齋臨川人官高要縣知縣書中有永樂宣德年號則宣宗後人也其書雜舉奇幻之事推求其理詞極辨博而大旨仍歸於神怪如鍊銅爲銀點石成金以及器之能聚寶者皆以爲有理可推其言頗謬末綴論文二條一謂詩即文文即詩杜詩即其文韓文即其詩一掇魯兩生禮樂百年後興語董仲舒道之大原出於天語韓愈堯以是傳之舜數語爲漢唐人精於講學之證舉太極圖說通書東西銘等數篇爲宋元人工於文章之證皆務反舊說未爲確論
</p>
<div class="section" id="title-25"><h2>
	類博雜言一卷<span class="jiazhu">編修程晉芳家藏本</span>
</h2></div>
<p class="em2">
	明岳正撰正字季方號蒙泉漷縣人正統戊辰進士第一由編修改修撰天順中入閣預機事以謀去石亨曹吉祥不成謫欽州同知後逮繫杖戍肅州憲宗立復本官留侍經筵又以忤大學士李賢出爲興化府知府嘉靖初追贈太常寺卿諡文肅事迹具明史本傳此書雜論陰陽五行及醫卜星算之說中間論大衍之數及皇極經世之數亦頗有發明明史藝文志作二卷今已編入正類博稿中此本乃曹溶學海類編所收僅存六頁非其全也
</p>
<div class="section" id="title-26"><h2>
	警時新錄一卷<span class="jiazhu">浙江巡撫採進本</span>
</h2></div>
<p class="em2">
	明胡澄撰澄字景高臨川人是書末附澄墓志稱生於永樂丙申卒於宏治乙卯是書則作於天順庚辰凡五十篇篇有標題皆警戒下愚之語故其詞不文各證以見聞實事亦多蕪雜
</p>
<div class="section" id="title-27"><h2>
	桑子庸言一卷<span class="jiazhu">編修程晉芳家藏本</span>
</h2></div>
<p class="em2">
	明桑悅撰悅字民懌常熟人成化乙酉舉人官至柳州府通判明史文苑傳附載徐楨卿傳中稱其怪妄狂誕考悅思元集中有道統論曰夫子傳之我又學以至聖人論曰我去而夫子來可謂肆無忌憚史所詆者不虚史又稱悅在長沙著此書自以爲窮究天人之際今觀所論實無甚精奥也
</p>
<div class="section" id="title-28"><h2>
	祝子罪知七卷<span class="jiazhu">兩江總督採進本</span>
</h2></div>
<p class="em2">
	明祝允明撰允明有蘇材小纂已著錄是編乃論古之言其舉例有五曰舉曰刺曰說曰演曰系舉曰是是刺曰非非說曰原是非之故演曰布反復之情系曰述古作以證斯文一卷至三卷皆論人四卷論詩文五卷六卷論佛老七卷論神鬼妖怪其說好爲剏解如謂湯武非聖人伊尹爲不臣孟子非賢人武庚爲孝子管蔡爲忠臣莊周爲亞孔子一人嚴光爲姦鄙時苗羊續爲姦貪謝安爲大雅君子終奕折屐非矯情鄧攸爲子不孝爲父不慈人之獸也王珪魏徵爲不臣徐敬業爲忠孝李白百俊千英萬夫之望种放爲鄙夫韓愈陸贄王旦歐陽修趙鼎趙汝愚爲匿非論文則謂韓柳歐蘇不得稱四大家論詩則謂詩死於宋論佛老爲不可滅皆勦襲前人之說而變本加厲王宏撰山志曰祝枝山狂士也著祝子罪知錄其舉刺予奪言人之所不敢言刻而戾僻而肆蓋學禪之弊乃知屠隆李贄之徒其議論亦有所自非一日矣聖人在上火其書可也其說當矣千頃堂書目載祝子罪知十卷此本僅七卷而佚去八九十三卷卷爲一册惟第五卷併入四卷之後藏書者未經繙閱以爲缺第五卷乃改七卷七字爲五字攙入六卷之前不知五六兩卷皆論佛老安得參以七卷之神鬼妖怪也殆坊肆賈人無知者之所爲歟然如是之書不完亦不足惜也
</p>
<div class="section" id="title-29"><h2>
	浮物一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明祝允明撰是編取韓愈文浮物也氣猶水也之義命名皆務爲新奇之論甚至以詩三百篇春秋二萬言爲聖人之煩則放言無忌可知矣蓋允明平生以晉人故誕自負故持論矯激未能悉軌於正云
</p>
<div class="section" id="title-30"><h2>
	讀書筆記一卷<span class="jiazhu">戶部尚書王際華家藏本</span>
</h2></div>
<p class="em2">
	明祝允明撰凡三十四條言頗近理不似其他書之狂誕前有自識稱於乙巳居憂時偶有所得隨筆箋記就有道而正之乙巳者成化之二十一年蓋其少時所作猶未蕩然禮法之外也
</p>
<div class="section" id="title-31"><h2>
	空同子一卷<span class="jiazhu">戶部尚書王際華家藏本</span>
</h2></div>
<p class="em2">
	明李夢陽撰夢陽字獻吉慶陽人徙扶溝宏治癸丑進士官至江西提學副使事蹟具明史文苑傳其書分化理篇二物理篇一治道篇一論學篇二事勢篇一異道篇一凡六目八篇巳編入空同集中此本乃後人摘出别行夢陽文摹擬秦漢多艱深詰屈之語爲後人所詆訾此書亦仿揚雄法言之體其發明義理乃頗有可採不似其他作之贋古
</p>
<div class="section" id="title-32"><h2>
	空同子纂一卷<span class="jiazhu">編修程晉芳家藏本</span>
</h2></div>
<p class="em2">
	不著編輯者名氏載曹溶學海類編中取李夢陽空同子每篇摘抄十之三四故題曰纂其去取殊無義例大抵庸劣坊賈所爲以紿藏弆之家者也
</p>
<div class="section" id="title-33"><h2>
	濯舊稿一卷<span class="jiazhu">江西巡撫採進本</span>
</h2></div>
<p class="em2">
	明王俊撰俊字機翁弋陽人宏治癸丑進士官至禮部尚書諡文莊是書多以周子程子邵子張子之言擊排朱子亦頗攻陸九淵而其說仍多隨於虚渺後附諸詩尤多同禪偈
</p>
<div class="section" id="title-34"><h2>
	雅述二卷<span class="jiazhu">陝西巡撫採進本</span>
</h2></div>
<p class="em2">
	明王廷相撰廷相有愼言已著錄愼言雖多偏執猶不大悖於聖賢此書則頗多乖戾自序謂宋儒才情有限沾帶泥苴使人不得清澄宣朗以睹孔門之景余於讀書之暇時置一論求合道眞積久成卷分爲上下二篇名曰雅述謂述其中正經常足以治世者云爾今觀其書標舉中庸修道之謂敎爲本而多斥枯禪寂坐之非未爲無見而過於擺落前人未免轉成臆斷如謂人性有善有惡儒者不計與孔子言性背馳與否而曰孟子言性善是棄仲尼而尊孟子矣况孟子亦自有言不善之性者何獨以性善爲名云云是其所見與告子殆無以異又謂人生而靜天之性也感於物而動性之欲也此非聖人語然則聖人之動亦皆欲而非天耶是又不以情言欲直以私言欲無怪其並性善而疑之矣至謂雷搏擊成聲乃物之所爲但非人間可得而見尤涉於小說家神怪之言廷相以詩名一時而持論偏駁乃爾蓋宏正以前之學者惟以篤實爲宗至正嘉之間乃始師心求異然求異之初其弊已至於如此是不待隆萬之後始知其決裂四出矣
</p>
<div class="section" id="title-35"><h2>
	大復論一卷<span class="jiazhu">戶部尚書王際華家藏本</span>
</h2></div>
<p class="em2">
	明何景明撰景明有雍大記已著錄此書蓋仿昌言中論而作曰嚴治曰上作曰法行曰任將曰勢成曰功實曰用直曰敵中曰固權曰處與曰策術曰心迹凡十二篇已載入大復集中此乃其别行之本
</p>
<div class="section" id="title-36"><h2>
	經世要談一卷<span class="jiazhu">編修程晉芳家藏本</span>
</h2></div>
<p class="em2">
	明鄭善夫撰善夫字繼之閩縣人宏治乙丑進士官至南京吏部驗封司郎中事迹具明史文苑傳此書泛論立身爲治之理多老生之常談
</p>
<div class="section" id="title-37"><h2>
	惜陰錄十二卷<span class="jiazhu">浙江朱彝尊家曝書亭藏本</span>
</h2></div>
<p class="em2">
	明顧應祥撰應祥有人代記要已著錄此書乃其致仕以後所作時年八十有二矣自序謂古今人物之賢否政治之得失筆之於册前數卷論理論學諸篇皆主良知之說首附錄禮論一篇蓋嘉靖初議大禮時所作其說欲但尊以天子之號而别立一廟與桂蕚初議相同其論曾爲王守仁所取故弁於卷首蓋守仁於大禮亦以張桂爲是也明史藝文志列之儒家然其中頗及雜說不專講學今改入雜家類焉
</p>
<div class="section" id="title-38"><h2>
	西原遺書二卷<span class="jiazhu">浙江巡撫採進本</span>
</h2></div>
<p class="em2">
	明薛蕙撰蕙字君采亳州人宏治甲戌進士官至吏部考功司郎中事迹具明史本傳此編爲嘉靖癸亥南充王廷所刋皆其晚年與朋友往還講學之書附以語錄大旨尊陸九淵楊簡之說毅然不諱其入禪至謂釋氏於六度萬行未嘗偏廢殊爲駁雜意本詩人足以自傳於後乃畫蛇添足兼欲博道學之名又務立新奇遁入異敎其謂中庸根本在未發之中六經皆不出此旨借李侗之說而廣之實非侗之本意雖辭辨蠭起終不免於臧三耳也
</p>
<div class="section" id="title-39"><h2>
	約言<span class="jiazhu">無卷數　浙江巡撫採進本</span>
</h2></div>
<p class="em2">
	明薛蕙撰是編乃其退居西原時學養生家言後讀中庸喜怒哀樂之未發句自謂有得因此作書分爲九篇曰天道性情潛龍時習君道學問君子立言春秋其學以復性爲宗故性情篇云靜者性之本主靜者復性之學也又云静者自然之本體動者後來之客感夫自有陰陽即不能有靜而無動以動爲客感是二氏元寂之旨也又曰理即此心此心即理夫理具於吾心不可謂心之虛靈不昧者即理也即心即理是姚江良知之宗也其去濓洛關閩之學固已遠矣
</p>
<div class="section" id="title-40"><h2>
	錢子測語二卷<span class="jiazhu">浙江巡撫採進本</span>
</h2></div>
<p class="em2">
	明錢琦撰琦字公良海鹽人正德戊辰進士官思南府知府是書乃其劄記之語分象元繇庚浮風治本檢精鑒遠規世導儒八門不出明人小品之習然正嘉時人猶淳實無此佻薄體裁末有其孫孺穀跋稱昔眉公陳先生手牘索覽云云疑隆萬間僞體盛行琦之子孫趨當時風氣依托爲之也
</p>
<div class="section" id="title-41"><h2>
	百感錄一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明陳柏撰相字汝弼號古埜道人懷寧人前有正德庚午曾漢序稱其年四十貢成均厯司封明制吏部必甲科不知相何以得入其始末莫能詳也是書仿莊子夔蚿圖兩戰國策桃梗土偶之意取蟲魚鳥獸作爲寓言以寄其不平之感托意淺近亦多未雅馴
</p>
<div class="section" id="title-42"><h2>
	拘墟晤言一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明陳沂撰沂有維楨錄已著錄此書皆所著雜說共三十四條大旨用兩事比類取譬申明其義於下頗近連珠之體而不用韻然意主修詞不必盡名言至理也
</p>
<div class="section" id="title-43"><h2>
	竹下寤言二卷<span class="jiazhu">浙江范懋柱家天一閣藏本</span>
</h2></div>
<p class="em2">
	明王文祿撰文祿有亷矩已著錄是編凡分十四篇中稱亷子者皆自謂也其中如詆韓愈之學不如柳宗元張子西銘可不必作之類皆失之舛駁又謂君子貴無心古今天地如在大夢中叅雜佛老亦不可訓至惡戒篇解說輪迴尤非儒者立言之道矣
</p>
<div class="section" id="title-44"><h2>
	海沂子五卷<span class="jiazhu">編修程晉芳家藏本</span>
</h2></div>
<p class="em2">
	明王文祿撰是編分眞才作聖稽闡儀曜敦原五篇篇各爲卷持論往往偏駁如眞才篇以于謙石亨石彪之不令終同歸之天命作聖篇混儒釋而一之稽闡篇論大學孔門之元理中庸孔門之元神儀曜篇純舉釋氏四大部州之說敦原篇謂古人父重母輕以制禮者乃男子故爲己謀不免於偏私其言皆不可訓也
</p>
<div class="section" id="title-45"><h2>
	宋學商求一卷附錄一卷<span class="jiazhu">浙江巡撫採進本</span>
</h2></div>
<p class="em2">
	明唐樞撰樞有易修墨守已著錄其學援儒入墨純涉狂禪所刻木鐘臺集無非恣肆之論此編皆評論宋儒大抵近於禪者則譽不近於禪者則毁不足與辨是非附錄一卷則其與人論學之語以發明此書之意者也
</p>
<div class="section" id="title-46"><h2>
	疑誼偶述一卷<span class="jiazhu">浙江巡撫採進本</span>
</h2></div>
<p class="em2">
	明唐樞撰首題門人潘鳴時述末又有鳴時跋語蓋樞所作以示鳴時者凡十八條具論古今學術法制之可疑者故以疑誼名篇其文詰曲聱牙幾不可解殆所謂以艱深文其淺易者歟
</p>
<div class="section" id="title-47"><h2>
	一菴雜問錄一卷<span class="jiazhu">兩江總督採進本</span>
</h2></div>
<p class="em2">
	明唐樞撰是書自心性知覺至進德修業旁及於詩學韻學字學樂律皆設爲問答其論學以禪爲宗而附會以儒理如問千手觀音何義曰一箇身有千百箇化身一雙手化出千百雙手這便與一致而百慮意思相似殊不免援儒入墨之譏又謂作字必求工便是玩物喪志又謂太平御覽册府元龜說郛玉海通典通考藝文事文類聚諸書必非有道者所爲大抵皆佛家掃除語言文字之見其餘雜論則多因襲恒談罕所考證
</p>
<div class="section" id="title-48"><h2>
	嘉禾問錄一卷<span class="jiazhu">浙江巡撫採進本</span>
</h2></div>
<p class="em2">
	明唐樞撰樞於嘉靖壬辰癸巳間講學嘉興其門人錄爲此編初名四書雜問邑令周顯宗改題今名其言格致心性諸說率宗王守仁之緒論原本二卷後其門人王愛翻刻併爲一卷末附數十條乃雜論經史傳註不專主於四書疑爲愛所増入也
</p>
<div class="section" id="title-49"><h2>
	轄圜窩雜著一卷<span class="jiazhu">浙江巡撫採進本</span>
</h2></div>
<p class="em2">
	明唐樞撰亦所著講學雜文其以轄圜名窩者杭州唐禹序云天非圜無以職覆人非心無以轄圜蓋專言心學者也其大旨宗王守仁而實未嘗及其門觀所作元菴訪誼一篇知其學實得之穆孔腪中間如海上十三叅梅花屋夢語諸條純以禪機立論蓋沿姚江之末派而失其本原宜其惝怳無歸矣
</p>
<div class="section" id="title-50"><h2>
	酬物難一卷<span class="jiazhu">浙江巡撫採進本</span>
</h2></div>
<p class="em2">
	明唐樞撰其立名本之韓非說難皆以闡明心學首篇末云迹其意之所來道其往之所止明通而通力極而極勢駐以駐詳於叅伍之變因於性情之宜以此七語别爲七篇附於後樞有引辭曰予之難於酬物也有所懲而苦之於思於思鬼神有庇焉蓋任心太過故堅僻至此即其所言可以知其所蔽矣
</p>
<div class="section" id="title-51"><h2>
	咨言一卷<span class="jiazhu">浙江巡撫採進本</span>
</h2></div>
<p class="em2">
	明唐樞撰樞聚徒講學所至即爲咨言一作於金波園一作於木鐘臺一作於飛英寺一作於天心書院大扺衍述良知之說末有小學咨言專明孝亷二字之義則訓蒙之文也
</p>
<div class="section" id="title-52"><h2>
	景行館論一卷<span class="jiazhu">浙江巡撫採進本</span>
</h2></div>
<p class="em2">
	明唐樞撰嘉靖十七年浙人闢景行館延樞講學樞因作論三十一篇其門人錢鎮敘而梓之樞平日專以討眞心爲教故論中首及此旨是時尚在樞罷官講學之初其說未盡流於禪故持論尚不甚詭於正云
</p>
<div class="section" id="title-53"><h2>
	積承錄一卷<span class="jiazhu">浙江巡撫採進本</span>
</h2></div>
<p class="em2">
	明唐樞撰其門人吳思誠編以其承受於師門者積爲一書故曰積承錄卷首即拈眞心二字立義蓋其宗旨如此錄中闡發較因領錄尚稍純正然引圓覺經及支道林劉靜春之言以詮釋性命之旨究屬援儒入墨許孚遠序所謂假借援引以示性學之眞者究不免曲爲回護也
</p>
<div class="section" id="title-54"><h2>
	一菴語錄一卷<span class="jiazhu">浙江巡撫採進本</span>
</h2></div>
<p class="em2">
	明唐樞撰其壻陸稃編皆平日講學之語惟主於闡發良知樞嘗言良知一拈萬到本末具舉今日只欠躬行故所申明大抵不離此意然其所謂躬行者亦祗師心自用而已
</p>
<div class="section" id="title-55"><h2>
	因領錄一卷<span class="jiazhu">浙江巡撫採進本</span>
</h2></div>
<p class="em2">
	明唐樞撰其壻吳允恭編皆樞講學往復書札詞意誕謾多涉佛理費攀龍序稱初述神體以揭其要末紀十諦以示其全允恭跋亦稱此吾師與門弟子相爲應感之語種種自一性呈露其提唱禪宗悍然無忌又不止於陽儒而陰釋矣
</p>
<div class="section" id="title-56"><h2>
	唐集輯要四卷<span class="jiazhu">浙江巡撫採進本</span>
</h2></div>
<p class="em2">
	明唐樞撰國朝王表正删輯分講學論治澄道闡性爲四篇樞之學純出於襌所言大抵空虚幻杳此集雖刋除其太甚而根本如斯徒翦其枝葉無益也
</p>
<div class="section" id="title-57"><h2>
	存愚錄一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明張純撰純永嘉人嘉靖戊子舉人官至南康府知府是編雖自稱尊崇道學然實無所發明至以王制五祀爲金木水火土又以鬼怪不經之事雜入卷中以解經傳亦殊失醇正也
</p>
<div class="section" id="title-58"><h2>
	百泉子緒論一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明皇甫汸撰汸字子循長洲人嘉靖巳丑進士官至雲南按察司僉事明史文苑傳附見其兄涍傳中此書凡八篇一曰原墨二曰罪言三曰非俗四曰詭士五曰刺飮六曰慨禮七曰詒戚八曰知難皆爲時弊而發譏切甚至世傳汸解官後嘗爲御史王言捕繫復爲陳御史所窘因破其家觀此書極論臺諫惡習至謂其逞忿巳私媒蘖善類衆口易鑠百足不僵俱抗論無所避當時必惡其詆巳而摭拾之可謂不肯隨時俯仰者然其文多駢偶往往以辭累氣此又王世貞所謂學六朝而時時失步者也
</p>
<div class="section" id="title-59"><h2>
	夜燈管測二卷<span class="jiazhu">浙江范懋柱家天一閣藏本</span>
</h2></div>
<p class="em2">
	明沈愷撰愷字舜臣號鳳峯南直隸華亭人嘉靖己丑進士官至湖南布政司右叅政是書乃其爲寧波知府防倭海上時所作凡一百篇篇各標題皆借事寓言以示勸戒大抵規仿郁離子而作然摹古有痕亦頗涉纎佻至如歐陽修作五代史而誤云韓愈桓温不識王猛而訛爲符堅興之所至不暇檢點者亦多矣
</p>
<div class="section" id="title-60"><h2>
	冬遊記一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明羅洪先撰洪先字達夫吉水人嘉靖已丑進士第一官至贊善隆慶初贈太常寺少卿諡文恭事迹具明史儒林傳洪先宗姚江良知之說是書乃其赴召時取道金陵與王守仁弟子王畿王艮輩講學語所言性命學問浸淫佛氏淪於虚寂并守仁本旨而失之李贄諸人沿流不返遂至累及守仁爲儒者詬厲其所從來者漸矣
</p>
<div class="section" id="title-61"><h2>
	太藪外史一卷<span class="jiazhu">戶部尚書王際華家藏本</span>
</h2></div>
<p class="em2">
	明蔡羽撰羽字九逵自號林屋山人又稱左虚子吳縣人由國子生授南京翰林院孔目明史文苑傳附載文徴明傳中是編前有嘉靖庚子正月自題稱夜夢一文移上有符信曰太藪外史私念具區爲揚州之藪一曰太湖左虚子去翰林歸太湖蓋所謂外史因著文五首題曰太藪外史志夢也說頗荒誕其文爲文苑考上下篇二首政通上下篇二首易大贊一首史稱羽自負甚高文法先秦兩漢而此五首中類多排偶之詞體格頗雜未能及古殊爲不副其名也
</p>
<div class="section" id="title-62"><h2>
	擬詩外傳一卷<span class="jiazhu">浙江巡撫採進本</span>
</h2></div>
<p class="em2">
	明黃省曾撰省曾有西洋朝貢典議已著錄是書雜論治亂之理凡三十條毎條引詩二句爲證全仿韓嬰詩外傳之例故謂之擬然感時發議何妨自著一書乃學步邯鄲規規形似此亦明人贋古之一端矣
</p>
<div class="section" id="title-63"><h2>
	客問一卷<span class="jiazhu">浙江巡撫採進本</span>
</h2></div>
<p class="em2">
	明黃省曾撰其書凡十五則前四則論隂陽象緯後十一則論人事皆設爲客問而答之其論解州鹽池殊附會論月星不借日光亦不知推步之法所論人事則大抵憤時嫉俗之言
</p>
<div class="section" id="title-64"><h2>
	閒適劇談五卷<span class="jiazhu">浙江汪汝瑮家藏本</span>
</h2></div>
<p class="em2">
	明鄧球撰球自號三吾寄漫子祁陽人嘉靖乙未進士官至銅仁府知府是編前四卷題元集亨集利集貞集後一卷題起元集蓋取貞下起元之義末載自跋託言萬曆癸未遇隱君子悟忘言之意蓋書止於是矣其書雜論理氣兼涉三敎設爲客問巳答所注太極圖說西銘老子諸書皆全部收入亦設爲問答尋其體例似乎先隸諸書條分件繫而後各命一意以融貫之故毎徵一事輒連錄舊文多擁腫不能運化亦有僅徵其事而未及排比者如問人不問位受弔不受慶諸條皆痕迹宛然也
</p>
<div class="section" id="title-65"><h2>
	汲古叢語一卷<span class="jiazhu">兩江總督採進本</span>
</h2></div>
<p class="em2">
	明陸樹聲撰樹聲有平泉題跋已著錄是書論陰陽五行之理多以周易爲言然皆叅以術數之說與老莊之旨非易之精義也巳彚入陸學士雜著中此本乃陳繼儒摘入廣祕笈者明史藝文志載樹聲所著小說無是書之目或偶遺歟
</p>
<div class="section" id="title-66"><h2>
	病榻寤言一卷<span class="jiazhu">浙江鮑士恭家藏本</span>
</h2></div>
<p class="em2">
	明陸樹聲撰自序謂卧病初起捉筆疾書名寤言者以其得於寤寐也中多養生家言至於緩步當車晚食當肉語出戰國策而以爲史記則明人讀書不求源本之故也
</p>
<div class="section" id="title-67"><h2>
	耄餘雜識一卷<span class="jiazhu">浙江鮑士恭家藏本</span>
</h2></div>
<p class="em2">
	明陸樹聲撰其書成於萬曆甲寅雜抒所見頗有足以警世厲俗者而多雜二氏之學不爲純粹蓋著是書時樹聲年巳八十二喜與方外遊故其言如此至若論許衡吳澄不當仕元一條全本邱濬之語則偏謬尤甚矣
</p>
<div class="section" id="title-68"><h2>
	金壘子四十四卷<span class="jiazhu">内府藏本</span>
</h2></div>
<p class="em2">
	明陳綘撰綘字用揚上虞人嘉靖甲辰進士官至太僕寺卿其書上篇二十卷中篇十二卷下篇十二卷大抵欲倣其鄉人王充論衡博引古事而加以論斷考證然迂僻者居多本名山堂隨鈔陶望齡爲删汰之改題今名以所居有金壘山也
</p>
<div class="section" id="title-69"><h2>
	經濟錄二卷<span class="jiazhu">陝西巡撫採進本</span>
</h2></div>
<p class="em2">
	明張鍊撰鍊字伯純武功人嘉靖甲辰進士官至湖廣按察司僉事是編上卷論捍禦西北之計皆紙上陳言其遠計一篇以堅壁淸野爲上策而我之强弱敵之進退可勿論世有此安邊之法乎下卷一論鹽法一論錢法一論徒夫宜以充役末附以史論四條一論趙盾一論秦坑儒一論漢高袓斬丁公一論王導負周顗益與經濟無關矣
</p>
<div class="section" id="title-70"><h2>
	學道記言五卷事行紀畧一卷<span class="jiazhu">浙江巡撫採進本</span>
</h2></div>
<p class="em2">
	明周思兼撰思兼字叔夜華亭人嘉靖丁未進士官至湖廣按察司僉事遷廣西提學副使未上卒事迹具明史本傳是編乃其隨時札記始嘉靖壬戌七月二十八日訖甲子五月二十二日逐日記載取前言往行及所睹聞爲之論辨蓋語錄之類末附補遺家訓遺語各數則又彚錄碑版傳志等文爲事行紀畧一卷皆其子紹元紹節所增輯也
</p>
<div class="section" id="title-71"><h2>
	推篷寤語九卷餘錄一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明李豫亨撰豫亨字元薦松江人自序謂舟之亡所見者篷蔽之人之懵所知者寐障之此書欲啓昔之寐爲今之覺故曰推篷寤語分測微原敎本術還眞訂疑毗政六篇共三十類五百五十章黃虞稷千頃堂書目作十二卷今原刻實止九卷蓋虞稷誤也其書叅掇前聞附以巳見多涉釋道二家言原敎還眞兩篇尤爲駁雜餘錄一卷則豫亨裒其友人周思兼往返書翰附綴於後所談皆修眞鍊性之說益不足道矣
</p>
<div class="section" id="title-72"><h2>
	三事遡眞一卷<span class="jiazhu">内府藏本</span>
</h2></div>
<p class="em2">
	明李豫亨撰豫亨以有生所必資者衣食居處三事因爲原本所由逮及古今事迹可爲世則者綴於篇前有王畿序稱其卓然有見能私淑良知之學然豫亨篤好内典所作推篷寤語巳淪虛寂之宗而此書中人身之生淨躶躶赤灑灑諸語尤近禪門語錄矣
</p>
<div class="section" id="title-73"><h2>
	瞿塘日錄十二卷<span class="jiazhu">浙江朱彝尊家曝書亭藏本</span>
</h2></div>
<p class="em2">
	明來知德撰知德有瞿塘易注已著錄是編分内篇七卷外篇五卷内篇分十五種一曰弄圓篇作一大圈虚其中以象無極外圍則用陳敷文所傳蜀中太極圖形以黑白互包象隂陽遞相消長而以人事世運繞圈旋轉而注之二曰河圖洛書論皆其易說之緒餘三曰格物諸圖大旨以論語三戒爲三欲務格而正之四曰大學古本不取朱子之說亦不取王守仁之說大旨以明德爲五倫以明明德爲明人倫以親民爲親親而仁民歸本於修身而以格物爲克巳猶然格去物欲之說也五曰入聖工夫字義其體例畧如陳淳北溪字義但立說不同耳六曰省覺錄皆講學之語七曰孔子謹言工夫以論語四十條聯貫其文分爲八段其首一段云天何言哉四時行焉百物生焉天何言哉君子欲訥於言而敏於行末一段云言寡尤行寡悔祿在其中矣夫我則不暇始吾於人也誰毁誰譽今吾於人也愼言其餘言思忠非禮勿言似不能言者時然後言言必有中其大槩可以想見矣八曰省事錄與省覺錄相近但彼多講學此多論事耳九曰九善榻記十曰四箴十一曰諭俗俚語十二曰革喪塟之俗併有錄無書殆此本偶佚歟十三曰理學辨疑所論皆陰陽天象之事純以臆斷如論晝夜長短不以南北至爲度而謂冬日一陽生陽氣主升則日隨而高夏至一陰生陰氣主沈則日隨而低論日月謂如一鏡在桌上一鏡在桌下如何月能受日之光論交食謂日月如兩飛毬疾馳而過彼此安能相掩其食不過如氛祲之類偶然有變諸儒不明造化陰陽大頭腦所以信厯家之說十四曰心學晦明解自述所以攻駁先儒之意十五曰讀易悟言亦有錄無書但注於標目下曰有易注别刻單行朱彝尊經義考載是書謂見日錄中或彝尊所見又别一本歟蓋知德自嘉靖壬子舉於鄉後因公車不第退居空山自求解悟旣無師友之切劘又無典籍之考證冥心孤想時有所見遂堅執所得自以爲然不知天下之數可以坐推故所注周易雖穿鑿而成理至於天下之事物非實有所見則茫乎無據朱子之學必以格物致知爲本正慮師心懸想其弊必至此也知德以是譏朱子宜其敝精神於無用之地至老死而終不悟矣外篇爲所作詩文曰斧山稿曰悟山稿曰游峩嵋稿曰快活菴稿曰入關稿曰遊足稿曰重遊白帝稿曰求溪稿曰買月亭稿曰鐵鳯稿曰遊華山稿曰遊太和稿曰續求溪稿凡十三集大抵自爲知德之詩文而已
</p>
<div class="section" id="title-74"><h2>
	一貫編四卷<span class="jiazhu">江西巡撫採進本</span>
</h2></div>
<p class="em2">
	明羅汝芳撰汝芳有孝經宗旨已著錄王守仁之學一傳而爲王艮再傳而爲徐樾三傳而爲顔鈞鈞即所謂顔山農凡弟子投謁必先毆三拳以爲贄禮者也汝芳習其師說故持論洸洋恣肆純涉禪宗併失守仁之本旨是編爲其門人熊儐所輯冠以一貫說次爲講論五經四書之說次爲心性之說前有儐序又有楊起元序起元亦汝芳之門人也案明史楊時喬傳曰時喬受業永豐吕懷最不喜王守仁之學闢之甚力尤惡羅汝芳官通政時具疏斥之曰佛氏之學初不溷於儒乃汝芳假聖賢仁義心性之言倡爲見性成佛之敎謂吾學直捷不假修爲於是以傳註爲支離以經書爲糟粕以躬行實踐爲迂腐以綱紀法度爲桎梏踰閑蕩檢反道亂德莫此爲甚請勅所司明禁用彰風敎詔從其言云云是當時持正之士巳糾其謬朝廷且懸爲禁令然運當末造風氣澆漓好異者終不絶也所以世道人心日加佻薄相率而趨於亂亡歟
</p>
<div class="section" id="title-75"><h2>
	近溪子明道錄八卷<span class="jiazhu">江蘇巡撫採進本</span>
</h2></div>
<p class="em2">
	明羅汝芳撰前有昆明郭斗序稱汝芳以家居富美堂及雲南五華書院所集講義二卷合而刻之一題曰五華會語一題曰雙玉會語其門人杜應奎又附以所記汝芳論學編爲三卷題曰近溪先生會語此本題曰明道錄作八卷又每卷但題會語不標其地卷端題門人樂安詹事講校梓蓋應奎編於前事講又編於後故書名卷帙各不同也
</p>
<div class="section" id="title-76"><h2>
	會語續錄二卷<span class="jiazhu">浙江巡撫採進本</span>
</h2></div>
<p class="em2">
	明羅汝芳撰是編乃萬曆丙戍汝芳游南京時講學之語其門人楊起元加以評語國子監祭酒趙志臯爲之付梓以先有會語故名續錄前有自題稱與年友周君到白下聲聞大老絡繹往來時周君以小恙先歸余未得去時諸大老於興善方丈鷄鳴憑虚久亦聯有講會拉余偕往乃衰成兹帙旣而大司成瀫陽趙老先生貽音促付梓氏且云諸老先生意固均此云云蓋以誇講席之盛其開章第一條云今日吾儕聚講憑虛是天下文明一大機會大宗師諸僚及諸俊彦不下千人皆應期而集以昌明昭代聖化於道脉固當光顯即文字精英亦於此須發露妙義云云其詞氣亦似禪僧登座語也
</p>
<div class="section" id="title-77"><h2>
	識仁編二卷<span class="jiazhu">兩江總督採進本</span>
</h2></div>
<p class="em2">
	明羅汝芳撰其門人楊起元編名以識仁者蓋取程子爲學須先識仁之語也然是書皆提唱禪宗恣爲幻杳之論特假借程子以爲名耳
</p> 



</div></body></html>