<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百三十八·子部四十八（類書類存目二）</title></head><body><div id="text">

<p>
<strong>欽定四庫全書總目卷一百三十八</strong>
</p>
<div class="section" id="title-0"><h1>
	子部四十八
</h1><hr/></div>
<div class="section" id="title-1"><h2>
	類書類存目二
</h2></div>
<div class="section" id="title-2"><h2>
	續文獻通考二百五十四卷<span class="jiazhu">通行本</span>
</h2></div>
<p class="em2">
	明王圻撰圻有東吳水利考已著錄是編續馬端臨之書而稍更其門目大旨欲於通考之外兼擅通志之長遂致牽於多岐轉成踳駮蓋通考踵通典而作數典之書也通志具列朝爲紀傳其畧即志其譜即表通史之屬也其體裁本不相同圻旣兼用鄭例遂收及人物巳爲泛濫而分條標目又復治絲而棼如各史有不臣二姓之人不過統以忠義圻則别立忠隱一門各史於忠孝節烈之婦女不過統以列女圻則别立忠婦孝婦節婦烈婦諸門各史於篤行畸節不過統以孝義圻則别立順孫義夫義女義徒義母義妾義僕諸門均乖史法至於義物一門孝釋一門尤爲創見罕聞各史但有儒林宋史别出道學傳巳爲門戶之私圻更立道統考而所收如楚元王之類不過性喜聚書范平王接之類不過隱居高尚去取更爲不倫此皆牽於通志紀傳之故也他如旧賦考内所載免租當列於脈恤門貴州鹽引課宜列於鹽鐵門打靑草喂養馬匹事例宜列於兵考而皆誤載於田賦國用考内漕運門載金天興元年運餉汝州兵此乃用兵轉餉非漕運也又海運巳自列一門而雜出於漕運之内所載海道遠近尤爲不詳運官選補屬選舉考績之事更不當列於漕運門土貢考内所載明制其時雖已歸折於一條鞭之法然尚有解赴内府之項載於明會典者甚詳乃皆脫畧選舉考内所載邵元節李孜省乃一時思倖不當别立方伎選舉一門學校考内所載州縣書院元制官置山長猶屬學校之支流明則處處私置志書尚不能悉登此書乃泛載之殊爲冗濫職官考内載元職官僅本元史其上京分署載於析津志諸書甚詳見元人集者尤夥乃皆漏畧諡法考祗引史記餘多挂漏即朱謀㙔所輯諸篇萬曆初尚存不容嘉靖末不見亦爲挂漏經籍考内所載南宋諸人文集尚不及文淵閣書目之半金人文集載於中州集小傳者百有餘家所載僅十之一二而琵琶記水滸傳乃俱著錄宜爲後來論者之所譏六書考全抄鄭樵六書畧又錄唐韻及宋禮部韻畧各序毫無斷制所載法帖僅明代所刻寳賢堂帖十數則又旣立經籍考一門復於六書考内複載字學書法各書更爲舛雜至於釋家一門本可不立旣巳立之而宗律二門未能分晰列釋家法嗣一門而二祖六祖以下旁出法嗣又未能詳叙殆進退無據矣自明以來以馬氏書止於宋嘉定中故多存圻書以備檢閲今蒙特詔儒臣重爲纂輯業巳勒有成書圻之舊笈竟以覆瓿可也
</p>
<p class="margin2">
	案此書雖續文獻通考而體例迥殊故文獻通考入故事此則改隷類書
</p>
<div class="section" id="title-3"><h2>
	三才圖會一百六卷<span class="jiazhu">浙江廵撫採進本</span>
</h2></div>
<p class="em2">
	明王圻撰是書彚輯諸書圖譜共爲一編凡天文四卷地理十六卷人物十四卷時令四卷官室四卷器用十二卷身體七卷衣服三卷人事十卷儀制八卷珍寳二卷文史四卷鳥獸六卷草木十二卷采摭浩博亦有足資考核者而務廣貪多冗雜特甚其人物一門繪畫古來名人形像某甲某乙宛如目睹殊非徵信之道如據倉頡四目之說即畫一靣有四目之人尤近兒戯也
</p>
<div class="section" id="title-4"><h2>
	正音攟言四卷<span class="jiazhu">直隷總督採進本</span>
</h2></div>
<p class="em2">
	明王荔撰荔字子巖高陽人嘉靖中舉人官至靑州府推官是書以等韻分二十二部而又非韻書如京字部爲第一則云天對地曰對星曉燕對春鶯云云蓋鄉塾屬對之本而首標葉向高選鹿善繼閲似乎必無其事其李國𣚴序殆亦贋托也
</p>
<div class="section" id="title-5"><h2>
	亘史鈔<span class="jiazhu">無卷數　兩江總督採進本</span>
</h2></div>
<p class="em2">
	明潘之恒撰之恒有黄海已著錄是書明史藝文志作九十一卷編首顧起元序云内紀内篇以内之而忠孝節義懿行名言之要舉外紀外篇以外之而豪傑奇偉技術艶異山川名勝之事彰雜記雜篇以雜之而草木鳥獸鬼怪瑣屑恢諧隱僻之用列紀以類其事篇以類其言内之目十七外之目三十雜之目三十二爲目七十九爲卷九百九十有六今是編僅存内紀内篇蓋殘缺不完之本然體例糅雜編次錯亂其全書已可見一斑矣
</p>
<div class="section" id="title-6"><h2>
	楚騷綺語六卷<span class="jiazhu">浙江廵撫採進本</span>
</h2></div>
<p class="em2">
	明張之象編之象有太史史例已著錄是書摘楚辭字句以供撏撦已爲剽剟之學又參差雜錄於二十五賦不復著出自何篇亦與黃省曾騷苑同一紕陋
</p>
<div class="section" id="title-7"><h2>
	楮記室十五卷<span class="jiazhu">浙江汪汝瑮家藏本</span>
</h2></div>
<p class="em2">
	明潘塤撰塤有淮郡文獻志已著錄是書分天地人三部每部又各分子目大抵抄撮而成冗雜特甚又多附錄前明事實間以委巷之語尤有乖雅馴也
</p>
<div class="section" id="title-8"><h2>
	註釋啟蒙對偶續編四卷<span class="jiazhu">内府藏本</span>
</h2></div>
<p class="em2">
	明孟紱撰鄭以誠注紱以誠皆始末未詳其書按韻屬對自一二字至十餘字不等毎韻三則蓋鄉塾啟蒙之本也紱書成於嘉靖中以誠注成於崇禎中前有周燦序謂書稱續編必原有初編而逸之是初刋之時已非完本矣
</p>
<div class="section" id="title-9"><h2>
	三通政典<span class="jiazhu">無卷數　江蘇廵撫採進本</span>
</h2></div>
<p class="em2">
	不著撰人名氏并不著書名江蘇採進遺書目錄題曰三通政典亦不知何據也其書皆塲屋策料每題爲論一篇篇末或云爲聖明獻爲執事獻其稱明世宗曰今上叙無錫山川人物曰愚也幸生於斯蓋嘉靖間無錫人所作也
</p>
<div class="section" id="title-10"><h2>
	類雋三十卷<span class="jiazhu">内府藏本</span>
</h2></div>
<p class="em2">
	明鄭若庸撰若庸字虚舟崑山人少爲諸生以任俠不羈見斥客趙康王厚煜邸中厚煜給以筆札令其倣初學記藝文類聚越二十年而成此書凡分二十門江南通志文苑傳謂若庸爲趙王著書採掇古文奇字累千卷名曰類雋蓋未見其書傳聞失實之詞不足據也沈德符敝帚軒剩語謂其書與俞安期唐類函俱有功藝苑安期亦雅慕鄭書以不得見爲恨久之而太學生汪珙者始爲梓行然徵引太簡叙事多不得首尾未足以爲善本
</p>
<div class="section" id="title-11"><h2>
	含元齋别編十卷<span class="jiazhu">浙江朱彝尊家曝書亭藏本</span>
</h2></div>
<p class="em2">
	明趙樞生撰樞生字彦材徽州人據其子頤光後跋樞生所著諸書皆無錫顧冶排纂成帙有内編外編遺編别編賡編<span class="jiazhu">案賡古文續字賡編即續編也</span>通三十四卷此别編十卷則所纂輯故實也跋稱分十八門而書中實十九門其次序又與目錄不應殆偶然劄記以備遺忘本無意於著書故事無始末亦不詳其出典後人强爲編次遂餖飣割裂不堪卒讀其最無義理者莫若同仇考一門如云宋眞宗時契丹耶律休哥死其年樞密使兼侍中曹彬亦卒又云帝昺時陸秀夫張世傑負帝死於海其年元西僧八思巴亦死諸如此類竟不解其何意也
</p>
<div class="section" id="title-12"><h2>
	古雋考畧六卷<span class="jiazhu">内府藏本</span>
</h2></div>
<p class="em2">
	明顧充撰充有字義總畧已著錄是書摘錄古人雋語爲類三十有四附以註釋亦間有考証宋有重刻自跋稱始集古雋於定海學宮鏤板行之而嫌其未備更加增輯云云然究亦未能精核也
</p>
<div class="section" id="title-13"><h2>
	藝圃萃盤錄十卷<span class="jiazhu">浙江巡撫採進本</span>
</h2></div>
<p class="em2">
	是書分類標題各繫以總論蓋經生揣摩對策之本卷首題曰丁卯解元用齋周汝礪選戊辰進士貞菴蔣以忠纂丁卯同年養菴蔣以化輯竟不知實出誰手也
</p>
<div class="section" id="title-14"><h2>
	三才考畧十二卷<span class="jiazhu">江蘇廵撫採進本</span>
</h2></div>
<p class="em2">
	明莊元臣撰元臣字忠原歸安人隆慶戊辰進士是書備科舉答策之用分十二門皆摭通典通考諸書爲之其目列樂律第九書中乃第六目列漕河第十二書中乃第九目列學校第八書中乃第十一目列兵制第十一書中乃第十二蓋卷帙之先後尚未及檢校矣
</p>
<div class="section" id="title-15"><h2>
	翰林諸書選粹四卷<span class="jiazhu">内府藏本</span>
</h2></div>
<p class="em2">
	明張元忭撰元忭有紹興府志已著錄是書采掇諸子之語分編二十五類其第四卷臣道類外又分吏戶禮兵刑工六科門目殊嫌冗雜
</p>
<div class="section" id="title-16"><h2>
	黔類十八卷<span class="jiazhu">安徽廵撫採進本</span>
</h2></div>
<p class="em2">
	明郭子章撰子章有蠙衣生易解已著錄是編爲其廵撫貴州時所輯故曰黔類實隷事之書非黔志也凡分三十六門自序稱取古今軼事僻事類之經書人所共讀者畧類書已載者畧然皆耳目習見殊罕異聞且多引玉海太平御覽輾轉稗販割裂失眞並迷其本書之出處而云類書已載者畧豈其然乎
</p>
<div class="section" id="title-17"><h2>
	祝氏事偶十五卷<span class="jiazhu">浙江廵撫採進本</span>
</h2></div>
<p class="em2">
	明祝彦撰彦字元美山陰人萬曆癸酉舉人其書取史傳所載古人事蹟之相同者倣世說新語門目分條徵引以類相從舊目所不該者復分天地人三部以隷其後自序稱因見余寅同姓名錄而作蓋彼以名同而此以事同義相仿而例則各殊大致與同時陳禹謨之駢志約畧相似而不能及陳書之精密每條後間綴評語詞意儇薄彌爲畫蛇之足
</p>
<div class="section" id="title-18"><h2>
	廣修辭指南二十卷<span class="jiazhu">浙江廵撫採進本</span>
</h2></div>
<p class="em2">
	明陳與郊撰與郊有檀弓集註已著錄是書分二十部毎部或分子目或不分子目各列浦南金修辭指南原文於前而增續於後毎類所補不過十數條又不多著出典殊無可取
</p>
<div class="section" id="title-19"><h2>
	縹緗對類二十卷<span class="jiazhu">内府藏本</span>
</h2></div>
<p class="em2">
	舊本題明屠隆撰隆有篇海類編已著錄是編採對偶字句自一字至四字各區門類皆市井幛軸之詞其首載習對歌之類尤俚陋可資笑噱隆雖佻蕩不檢遊談無根然其謬尚不至此殆坊賈所托名也
</p>
<div class="section" id="title-20"><h2>
	何氏類鎔三十五卷<span class="jiazhu">兩江總督採進本</span>
</h2></div>
<p class="em2">
	明何三畏撰三畏有雲間志畧已著錄是編取類書典故以駢語聯絡成文每類各爲一篇以便記誦即宋吳淑事類賦之意但不爲韻語耳然皆不著出典事無原委不便引用亦不及淑所自註淹洽也
</p>
<div class="section" id="title-21"><h2>
	事詞類奇三十卷<span class="jiazhu">兩江總督採進本</span>
</h2></div>
<p class="em2">
	明徐常吉撰常吉字士彰武進人萬曆癸未進士官浙江按察司僉事是書爲類二十有四其序次先經後子史以及仙釋之屬分門輯事依類選詞其條下註釋則吳人陸伯元作也
</p>
<div class="section" id="title-22"><h2>
	六經類聚四卷<span class="jiazhu">江蘇周厚堉家藏本</span>
</h2></div>
<p class="em2">
	明徐常吉編陶元良續增元良字乃永武進人是書以六經之語分類爲十八門以備時文剽剟之用
</p>
<div class="section" id="title-23"><h2>
	春秋内外傳類選八卷<span class="jiazhu">江蘇廵撫採進本</span>
</h2></div>
<p class="em2">
	舊本題明進士楚潛樊王家撰其始末無考太學進士題名碑萬曆癸未有三甲進士樊王家湖廣潛江人當即其人也其書以左傳國語各標題目分編二十三門以備時文之用間旁註音訓一二字亦皆淺陋與經學毫無所闗而又非文章正宗選錄左傳之例無類可附姑從其本志入之類書類焉
</p>
<div class="section" id="title-24"><h2>
	奇姓通十四卷<span class="jiazhu">浙江汪啟淑家藏本</span>
</h2></div>
<p class="em2">
	明夏樹芳撰樹芳有栖眞志已著錄是編以楊愼所輯希姓紀錄未備因復考之上古下迄於明取姓氏之不經見者分韻編次複姓則另編於後然引据未博體例亦徃徃踈舛如廣韻東字下所收古人至多今止錄東不訾一人又眉間尺引吳越春秋而吳越春秋無此文又凡愼書所巳採者則竟標升庵集云云而不載引用書目俱不免於踳駮也
</p>
<div class="section" id="title-25"><h2>
	異物彚苑十八卷<span class="jiazhu">浙江廵撫採進本</span>
</h2></div>
<p class="em2">
	明閔文振撰文振字道充浮梁人其書分二十七部襍採傳記奇異之事然亦多世所習見無出人耳目之外者如蜆稱縊女一條注云出爾雅而爾雅實無此文則其徵引亦不足盡據也
</p>
<div class="section" id="title-26"><h2>
	廣蒙求三十七卷<span class="jiazhu">浙江廵撫採進本</span>
</h2></div>
<p class="em2">
	明姚光祚撰光祚字允昌吳縣人萬曆戊子舉人官保定府同知宋王逄原有十七史蒙求十六卷光祚以其未備從而廣之分三十七類然但有對偶而無韻旣不適童㓜之誦讀註又簡畧益無可取
</p>
<div class="section" id="title-27"><h2>
	男子雙名記一卷<span class="jiazhu">編修程晉芳家藏本</span>
</h2></div>
<p class="em2">
	明陶涵中撰涵中字雪凡嘉興人萬曆戊子舉人官至建昌府同知所記古今男子如殷七七王保保之類凡二十一人自叙謂友人過飮以此爲酒令坐中各舉所知遂筆記之然如趙秉文之閑閑居士乃别號而非名又以余闕爲余闕闕不知何所据也
</p>
<div class="section" id="title-28"><h2>
	秘笈新書十三卷别集三卷<span class="jiazhu">山西廵撫採進本</span>
</h2></div>
<p class="em2">
	明吳道南編道南有河渠志已著錄是書自序以爲本謝枋得未及付梓之書爲之增補然所載皆職官故實故標題有簪纓必用字别集首卷爲君道二卷三卷爲類姓割裂瑣碎尤多挂漏斷非枋得所作蓋後人假其名以取重道南未及詳考耳
</p>
<div class="section" id="title-29"><h2>
	事物紺珠四十一卷<span class="jiazhu">浙江廵撫採進本</span>
</h2></div>
<p class="em2">
	明黄一正編一正字定父揚州人是編成於萬曆辛卯明史藝文志著錄四十六卷今考其目自天文地理至瑣言瑣事凡四十六目非四十六卷也所錄典故率割裂餖飣又槩不著原書之名是雖杜撰以盈卷帙亦莫得而稽矣
</p>
<div class="section" id="title-30"><h2>
	姓氏譜纂七卷<span class="jiazhu">浙江廵撫採進本</span>
</h2></div>
<p class="em2">
	舊本題明李日華撰曰華有梅墟先生别錄已著錄是書稱所列姓氏一依百家新箋新箋者湘潭黄周星所編以朱王萬壽爲首句者也然周星爲崇禎庚辰進士新箋後有自跋稱成於崇禎丁丑日華爲萬曆壬辰進士没於崇禎初其作是書不應反用周星之新箋殆出僞託其書不詳譜牒世系而廣引人物非濫即漏雖日華以書畫擅名不長於考證亦不應謬漏至此也
</p>
<div class="section" id="title-31"><h2>
	時物典彚二卷<span class="jiazhu">浙江廵撫採進本</span>
</h2></div>
<p class="em2">
	舊本題明李日華撰是書僅一百三十九頁雜剽類書故實餖飣成帙舛謬百出卷首題魯重民補訂錢蔚起較正或即二人所託名歟
</p>
<div class="section" id="title-32"><h2>
	對制談經十五卷<span class="jiazhu">浙江吳玉墀家藏本</span>
</h2></div>
<p class="em2">
	明杜涇編涇西安人其始末無考是書成於萬曆甲午因宋葉時禮經會元舊文百篇散山無緒乃分類排纂立十五門以統之以其可資制科之用故易今名然葉書四卷本有次第涇以不便撏撦改爲類書且於原文頗有汰節非古人著書本志也
</p>
<div class="section" id="title-33"><h2>
	諸書考錄四卷<span class="jiazhu">内府藏本</span>
</h2></div>
<p class="em2">
	明徐鑒撰鑒字觀父豐城人萬曆辛丑進士官監察御史提督應天學政是編採諸書新艷字句分三十六門而地理一類又自分都邑山水雜錄三門實三十八門捃拾寒窘殊罕創睹又多不註出典其注出典者亦多刪改原文勘騐本書率不相應蓋皆剽竊於類書之中非根柢之學也
</p>
<div class="section" id="title-34"><h2>
	諸經紀數十四卷<span class="jiazhu">浙江廵撫採進本</span>
</h2></div>
<p class="em2">
	明徐鑒撰是書於十三經成語中摘取其數以類相比自一數至萬數其有一句兼諸數者則别稱爲叠數而無數目字者不錄各標本語畧引上下文及注疏附於其下蓋欲仿小學紺珠之例然雜事不妨類隷豈容割裂聖經以供撏撦也
</p>
<div class="section" id="title-35"><h2>
	八經類集二卷<span class="jiazhu">江蘇廵撫採進本</span>
</h2></div>
<p class="em2">
	明許獬撰獬字子遜同安人萬曆辛丑進士官翰林院編修八經者易書詩春秋禮記周禮孝經小學也獬掇拾其詞分天地倫常學術君道臣道朝政禮樂雜儀世道九類而其姪金礪又刪補而註之所採諸經於三禮獨不及儀禮小學成於朱子亦不當與六經並列皆爲疎舛獬以制藝名一時而所恃爲根柢者不過如此卷首題名之下夾註辛丑會元四字尤未能免俗也
</p>
<div class="section" id="title-36"><h2>
	藻軒閒錄補續詞叢類採八卷<span class="jiazhu">兩江總督採進本</span>
</h2></div>
<p class="em2">
	明林瀌撰瀌字元盛福州人官廣東三水龍門二縣教諭終於昌化縣知縣是書成於萬曆庚戌雜採古書之詞分一百六十門頗爲繁碎蓋爲課龍門諸生而作藻軒者龍門學署齋名也據其自序尚有前集故此曰續採云
</p>
<div class="section" id="title-37"><h2>
	輿識隨筆一卷<span class="jiazhu">兩淮鹽政採進本</span>
</h2></div>
<p class="em2">
	明楊德周撰德周有澹圃芋記已著錄是書雜采經史奇字抄撮成帙多引原註發明甚少
</p>
<div class="section" id="title-38"><h2>
	事言要玄三十二卷<span class="jiazhu">浙江廵撫採進本</span>
</h2></div>
<p class="em2">
	明陳懋學撰懋學字希賢福唐人萬曆壬子舉人官兵馬司指揮是編分類隷事凡天部三卷地部八卷人部十四卷事部四卷物部三卷取提要鈎玄之義以名其書然蕪雜太甚不稱其名
</p>
<div class="section" id="title-39"><h2>
	獅山掌錄二十八卷<span class="jiazhu">浙江吳玉墀家藏本</span>
</h2></div>
<p class="em2">
	明吳之俊撰之俊字彦章號芝房歙縣人萬曆癸丑進士官武强縣知縣是編纂輯故實特取雋頴其每卷標目亦喜爲新異曰甄元曰控輿曰挈壺曰采眞曰測符曰提靈曰綜掖曰緯閥曰襄奩曰延清曰宣籟曰緝章曰簡棲曰合雋曰挹温曰薈芳曰循蜚曰登脂曰抽騎曰犁潛曰苑萌曰連蠕曰游環曰折致曰詮際曰拾璅凡二十六類然多不著出典亦稗販之學而已
</p>
<div class="section" id="title-40"><h2>
	諸經纂註三十四卷<span class="jiazhu">江蘇周厚堉家藏本</span>
</h2></div>
<p class="em2">
	明楊聯芳編聯芳字懋賞漳州人是書成於萬曆癸丑以諸經割裂分類而各註字義於旁以便記誦
</p>
<div class="section" id="title-41"><h2>
	駢字憑霄二十四卷<span class="jiazhu">江蘇廵撫採進本</span>
</h2></div>
<p class="em2">
	明徐應秋撰應秋字君義號雲林浙江西安人萬曆丙辰進士官至福建布政使是書皆采掇經史駢連之字備詞藻之用凡詮義十卷釋名十四卷每卷又各分子目皆畧爲註釋而不盡著出典大槪剽諸朱謀㙔駢雅居多殊餖飣不足依據其名憑霄者自註引王嘉拾遺記曰蒼梧有鳥名憑霄能吐五色氣又吹珠如塵積珠成壟名書之義取此云云非惟險僻無義理且攷之嘉書是舜帝南廵葬於蒼梧之故實尤非佳事可謂迂怪不經矣
</p>
<div class="section" id="title-42"><h2>
	經濟言十二卷<span class="jiazhu">兩江總督採進本</span>
</h2></div>
<p class="em2">
	明陳子壯編子壯字集生南海人萬曆己未進士官至禮部侍郎晉尚書明亡殉難事迹具明史本傳是編掇輯諸子名言自管韓迄唐宋分類標題以供程試之用非真爲經濟作也
</p>
<div class="section" id="title-43"><h2>
	事文玉屑二十四卷<span class="jiazhu">安徽廵撫採進本</span>
</h2></div>
<p class="em2">
	明楊淙撰淙不知何許人是書明史藝文志著錄然二十六類之中荒唐俚謬罄竹難書明人著述之陋殆無出其右矣
</p>
<div class="section" id="title-44"><h2>
	朱翼<span class="jiazhu">無卷數　浙江廵撫採進本</span>
</h2></div>
<p class="em2">
	明江旭奇編旭奇字舜升歙縣人萬曆中官安岳縣縣丞江南通志列之儒林傳稱其在太學曰嘗奏上所著孝經翼孝經疏義併請勅儒臣補成孝經大全命題取士蓋亦講學之家然是書則僅供塲屋之用故許成智序謂亦名論策全書蓋爲舉業而設凡分六部曰管窺曰曝愚曰調燭曰完甌曰委質曰志林每部之中又各分子目皆攟摭諸書以類排纂而是非一斷以朱子故名朱翼中多引釋典道書殊乏别擇甚至採及水滸傳尤龎雜不倫實與朱子之學南轅北轍也
</p>
<div class="section" id="title-45"><h2>
	史說萱蘇一卷<span class="jiazhu">兩淮鹽政採進本</span>
</h2></div>
<p class="em2">
	明黄以陞撰以陞字孝義龍溪人是書取史事之相類者隨筆記載間加評隲自序謂臯蘇釋勞萱草忘憂故以萱蘇爲名然闕漏殊甚尚在後來方氏古事比之下也
</p>
<div class="section" id="title-46"><h2>
	唐類函二百卷<span class="jiazhu">内府藏本</span>
</h2></div>
<p class="em2">
	明俞安期編安期初名策字公臨後改今名字羡長萬曆末布衣此書取唐人類書刪除重複彚爲一函分四十三部每部皆列藝文類聚於前而初學記北堂書鈔六帖次之取材不濫於諸類書中爲近古惟時令兼取韓鄂歲華紀麗未免非前四書之倫又事闗政典者旣剟取杜佑通典補之又寥寥數條挂一漏萬體例皆爲未善且顛倒補綴訛舛亦多同時吳允兆亦有是編但無六帖議者謂兩書並出殊爲無謂允兆遂舉以讓安期其中體例亦有兼采允兆書者安期凡例嘗言之不自諱也又朱國楨湧幢小品曰俞羡長山人刻類函二百卷盛行於時然世廟時原有此書乃鄭虚舟山人奉趙康王命纂之累年書成而鄭卒於淸源其子獻之得厚賞不知視今何如云云然鄭若庸書與此書體例迥異國楨殆未見其本以臆揣之歟
</p>
<div class="section" id="title-47"><h2>
	詩雋類函一百五十卷<span class="jiazhu">内府藏本</span>
</h2></div>
<p class="em2">
	明俞安期撰是書取皇古以迄唐代之詩彚爲一編自盛唐以前刪去者少中晚以後則多所刋削凡分三十六部七百七十餘類其凡例言以材具爲主以掇拾爲用故但分門摭錄間附以詩話小說又稱焦竑之語以爲藝文類聚初學記諸書所採不載全文因於長篇大什皆加刪削蓋類書之體非總集之例也
</p>
<div class="section" id="title-48"><h2>
	類苑瓊英十卷<span class="jiazhu">兩淮鹽政採進本</span>
</h2></div>
<p class="em2">
	明俞安期編分别事類纂輯故實毎條止撮舉二字而以原文細註其下其體例前後頗無倫次又天文一類盡皆缺如疑爲未成之書也
</p>
<div class="section" id="title-49"><h2>
	劉氏類山十卷<span class="jiazhu">浙江廵撫採進本</span>
</h2></div>
<p class="em2">
	明劉嗣昌撰嗣昌字燕及桐城人萬曆中官至興化府知府是書爲目七十所載之事自唐而止較明代類書泛載近事者差爲近古然大抵轉相稗販未見該洽
</p>
<div class="section" id="title-50"><h2>
	卓氏藻林八卷<span class="jiazhu">内府藏本</span>
</h2></div>
<p class="em2">
	明卓明卿撰明卿字澂甫錢唐人萬曆中由國子監生官光祿寺署正是編采擷類書分門輯錄頗有簡擇而取材未富談遷棗林藝簣謂是吳興王氏之本明卿竊取之攷明卿嘗攘張之象唐詩類苑刋行則是說似亦有據矣
</p>
<div class="section" id="title-51"><h2>
	史學璧珠十八卷<span class="jiazhu">浙江廵撫採進本</span>
</h2></div>
<p class="em2">
	明錢應充撰應充字子美紹興人萬曆中貢生是書分類隸事以坊本綱鑑爲主而稍摭類書附益之皆集爲偶句以便剽襲冠以厯代帝王歌括中分天地災祥君道臣道倫理品論吏部戶部禮部兵部刑部工部人身德惡人事官職物類十七門又分子目二百三十五如以心學屬之禮部不知其何取又品諭門中有何如一目尤從古類書所未聞自序言書成之日夢一神人幞頭皂袍自稱待制包某以其褒貶合義特來勞之又言作序之曰五星聚奎語皆謬妄即其書可知也
</p>
<div class="section" id="title-52"><h2>
	事典攷畧六卷<span class="jiazhu">江蘇周厚堉家藏本</span>
</h2></div>
<p class="em2">
	明徐袍編袍字仲章婺源人是書採前代事迹及先儒議論分目凡八十有一割裂經典叢雜瑣碎蓋兔園冊子也
</p>
<div class="section" id="title-53"><h2>
	故事選要十四卷<span class="jiazhu">浙江廵撫採進本</span>
</h2></div>
<p class="em2">
	明王思義撰思義有宋史纂要已著錄是書採擇子史故事分類編次凡十五門多不註所出動輙舛誤如雪門收絳雪丹事已爲不倫又訛張雲容爲趙容雲則他可知矣
</p>
<div class="section" id="title-54"><h2>
	劉氏鴻書一百八卷<span class="jiazhu">浙江廵撫採進本</span>
</h2></div>
<p class="em2">
	明劉仲逹編仲逹字九逵宣城人是書分二十四類又分子目二百六十有奇事實詞章相雜而載每條皆註所出較明人杜撰之書稍有依據然大抵轉引類書不盡出於本文則亦稗販之學也卷端題湯賔尹刪定而李維楨序乃稱校讐與有力者爲李成白謝少連賔尹序中亦無一字及刪定事蓋坊賈刋是書時以仲逹諸生恐不見重借名於賔尹耳
</p>
<div class="section" id="title-55"><h2>
	儒函數類六十二卷<span class="jiazhu">安徽廵撫採進本</span>
</h2></div>
<p class="em2">
	明汪宗姬撰宗姬字肇邰歙縣人是書明史藝文志作儒數類函蓋刋本誤也所錄故實皆以數統計自一至萬罔不畢具然體例冗雜如二獻條下乃列二齊等諡二十二條如但據標目於何尋檢且名曰儒函當詳於儒而二氏之言仍復采入甚至萬善二字引及太上感應篇不亦傎乎
</p>
<div class="section" id="title-56"><h2>
	蟫史十一卷<span class="jiazhu">浙江廵撫採進本</span>
</h2></div>
<p class="em2">
	明穆希文撰希文有說原已著錄是書專記鳥獸事實故以蟫名分爲羽蟲毛蟲鱗蟲甲蟲諸蟲五類然蟫乃蠧魚之别目非蟲之總名制名殊謬徵引亦多未賅又中間所稱蟫史曰者即其本書乃雜厠古書之間反若引用者然於體例亦乖也
</p>
<div class="section" id="title-57"><h2>
	婦女雙名記一卷<span class="jiazhu">編修程晉芳家藏本</span>
</h2></div>
<p class="em2">
	明李肇亨撰肇亨字會泰嘉興人太僕卿日華之子也所錄古今婦女雙名凡六十七人自序謂王元美弇州巵言張睿父瑯琊代醉編陳無功析酲漫錄中皆有所載而彼此未備暇日偶有所睹即隨手錄出又兼三書考其出處云
</p>
<div class="section" id="title-58"><h2>
	五侯鯖十二卷<span class="jiazhu">兩江總督採進本</span>
</h2></div>
<p class="em2">
	明彭儼撰儼字若思江西人其書分類隷事凡十四門所載皆不著出典摭拾叢雜無可采錄
</p>
<div class="section" id="title-59"><h2>
	文竽彚氏二十四卷<span class="jiazhu">安徽廵撫採進本</span>
</h2></div>
<p class="em2">
	明傅作典撰作興字廷用建昌人是書彚輯古來姓氏兼載人物分君姓臣姓諸侯大夫公族補遺覆姓各標目上䦨而下附偶語一二聯體例巳陋至所列系冑皆妄以己意附會之如以皇姓爲出於三皇氏胥姓爲出于赫胥氏桑姓爲出于空桑氏有若巢父爲出於有巢氏鑿空牽合不可枚舉非特昧於三代姓氏之辨即後世譜牒諸家亦全未寓目可謂不知而作者矣自序云文本於氏正交者宜先正其氏以辨其文而濫竽是懼故以二字爲名其說亦支離無義理云
</p>
<div class="section" id="title-60"><h2>
	藝林纍百八卷<span class="jiazhu">浙江吳玉墀家藏本</span>
</h2></div>
<p class="em2">
	明李紹文撰紹文字節之華亭人是編成於天啟癸亥因小學紺珠而變其體例摭拾故實不分門類不詳岀處但以數目爲標題自一至百故名曰纍百大抵餖飣疎舛不足以資考證也
</p>
<div class="section" id="title-61"><h2>
	十三經類語十四卷<span class="jiazhu">浙江廵撫採進本</span>
</h2></div>
<p class="em2">
	舊本題明羅萬藻編萬藻字文止江西人天啟丁卯舉人福王時官上杭縣知縣唐王僭號於福建擢爲禮部主事未幾卒故至今時文家稱曰羅儀部明史文苑傳附見艾南英傳中是書因坊本五經類語更取十三經廣之分一百三十四類杭州魯民重又爲之註案萬藻雖僅以時文名家而所學具有原本其時交幽渺湛深純以意運亦决不用此餖飣之功况其時張溥與張采立復社艾南英與章世純陳際泰及萬藻立豫章社會南英選刻時文塗乙過當爲衆所詬乃取巳及三人之文亦分合作摘謬一例塗乙其半刋以示公溥等因以離間其交世純際泰皆爲所動而萬藻恬於名譽獨不從溥今此書之首乃有溥序與當日情事尤爲乖刺殆民重託稱萬藻藉豫章社之名以行又僞撰溥序藉復社之名以取重總之坊賈伎俩而已
</p>
<div class="section" id="title-62"><h2>
	庶物異名疏三十卷<span class="jiazhu">浙江吳玉墀家藏本</span>
</h2></div>
<p class="em2">
	明陳懋仁撰懋仁有年號韻編已著錄是編彚輯物名之異者爲之箋疏凡二千四百五十二名分二十五部然多捃拾雜說轉相稗販如柔祇雪凝圓靈水鏡謝莊月賦人人習讀而其註稱中書地曰柔祇是併文選未考也大瀛海字岀騶衍傳而註曰大瀛海之異名見楞嚴經註是併史記未考也眢井字見左傳而註曰韻書井無水曰眢是三傳亦未考也其他可以例見矣又異名者名之異者也如虹一名挈貳電一名列缺是也而所列雞彝黄目瑞節玉瓚之類乃其本名何以爲異至於沙噀泥蟲乃是異物並無别名濫列簡牘以充卷帙體例亦乖舛之甚也
</p>
<div class="section" id="title-63"><h2>
	尚友錄二十二卷<span class="jiazhu">浙江廵撫採進本</span>
</h2></div>
<p class="em2">
	明廖用賢編用賢字賔于建寧人是書成於天啟中蒐采古人事實以韻爲綱以姓爲目其例一如萬姓統譜諸所紀載詳畧失宜無所考證蓋亦爲應俗作也
</p>
<div class="section" id="title-64"><h2>
	詩學彚選二卷<span class="jiazhu">内府藏本</span>
</h2></div>
<p class="em2">
	明胡文煥編文煥有文會堂琴譜已著錄是書即坊本詩學大成中採輯重編凡三十九門所錄詩自六朝至於明代妍媸並列殊爲猥雜文煥自序文亦陋劣詩學大成本依託於李攀龍此更掇拾其殘賸風益下矣
</p>
<div class="section" id="title-65"><h2>
	文奇豹斑十二卷<span class="jiazhu">浙江廵撫採進本</span>
</h2></div>
<p class="em2">
	明陳繼儒撰繼儒有邵康節外記已著錄是編分天文地理人物文史花木鳥獸器用人事釋教字學十類皆剽竊餖飣之文末一卷分韻編古字尤多舛謬
</p>
<div class="section" id="title-66"><h2>
	五車韻瑞一百六十卷<span class="jiazhu">通行本</span>
</h2></div>
<p class="em2">
	明凌稚隆撰稚隆有春秋左傳評註測義已著錄是編因韻府羣玉而稍變其體例每韻之下先列小篆一字然後隨韻隷事其排纂之序曰經曰史曰子曰集曰雜又以賦頌歌詩之類分體標名綴列於後其曰雜者蓋仙經佛典之言考梁阮孝緒作七錄以釋道别爲門目不入子家稚隆區而别之猶爲有說至賦頌歌詩諸體本皆集部之文而别立諸名殊無義例昔隂氏韻府羣玉前人病其龎雜無倫然其時去宋未遠多見舊本故朱彝尊跋其書尚以所引杜詩老去詩篇渾漫與句爲足資考證稚隆此書名爲廣所未備而舛謬彌滋且徃徃杜撰增添非本書所有如平淮西碑下引舊唐史一條併載入干載斷碑人膾炙不知世有叚文昌二句此二句乃宋人之語爲蔡京改撰儲祥觀碑而作舊唐書實無此文如云别一舊唐史則唐宋以來著錄者實無此目如斯之類觸處皆然又出陰氏書下謝肇淛序乃謂韻府羣玉爲耳食獨盛推此編可謂曲阿所好矣
</p>
<div class="section" id="title-67"><h2>
	五經總類四十卷<span class="jiazhu">内府藏本</span>
</h2></div>
<p class="em2">
	明張雲鸞撰雲鸞字羽臣號泰巖無錫人崇禎初嘗以所輯經書講義獻之闕下此編復取五經及周禮孝經之語分門排比共爲七十二類釐上下二集自跋謂大要不外經濟學術兩端上集爲經濟下集爲學術今按其目次以天道地道君德臣德聖學等爲經濟而以衣服飮食器用宫室草木鳥獸等皆入之學術未爲允協然雲鸞此書不過爲舉業之用本不爲經義立言亦無足深論今退置類書類中庶核其實焉
</p>
<div class="section" id="title-68"><h2>
	茹古畧集三十卷<span class="jiazhu">浙江廵撫採進本</span>
</h2></div>
<p class="em2">
	明程良孺撰良孺有讀書考定已著錄是書三十卷凡三百九十四篇每篇皆采擷藻麗之詞聯爲偶語其體全同事類賦自序稱不奇不巳不幽不巳不僻不巳不合其奇者幽者僻者以成一家言不巳然觀所徵引實了不異人也
</p>
<div class="section" id="title-69"><h2>
	古今好議論十卷<span class="jiazhu">編修勵守謙家藏本</span>
</h2></div>
<p class="em2">
	明吕一經編一經字子傳號非庵吳縣人崇禎辛未進士官至河南提學副使是書輯漢唐以下迄於明季諸儒議論分經學經濟二門經學爲類二十有二經濟爲類二十有四共五百五十六則蓋以備場屋策論之用者也
</p>
<div class="section" id="title-70"><h2>
	名物考十卷<span class="jiazhu">内府藏本</span>
</h2></div>
<p class="em2">
	明劉侗撰侗有帝京景物畧已著錄是書分二十三部附物理考通微志二篇皆采輯類書而成卷帙無多搜羅甚隘不足以供考核也
</p>
<div class="section" id="title-71"><h2>
	六經纂要<span class="jiazhu">無卷數　江蘇廵撫採進本</span>
</h2></div>
<p class="em2">
	明顔茂猷撰茂猷有廸吉錄已著錄考顧炎武日知錄茂猷鄉試會試皆以全作五經題取旨中式嗣後始立五經中額今觀此書凡分君臣人倫修治三門割剥字句無所發明蓋即其揣摩之本也自序謂稽古之力食報於諸聖人所見亦云淺矣
</p>
<div class="section" id="title-72"><h2>
	事物考八卷<span class="jiazhu">浙江朱彝尊家曝書亭藏本</span>
</h2></div>
<p class="em2">
	明傅巖撰巖字野淸義烏人崇禎甲戌進士官至監察御史其書大抵本高承事物紀原而稍爲附益兼增入明代地名官制禮儀抄合成書不免罣漏如輿地言舜分十二州不著其名幽并營商周異制亦無剖辨又謂漕運爲起於秦之飛輓不知管子所載粟行三百里諸條即漕運之原始載於通典者甚詳謂唐始以上柱國爲勲官不知隋制勲官巳先列上柱國唐特沿隋之舊謂後漢改常侍曹爲吏部不知後漢祗改爲吏曹至魏時始改爲吏部其舛畧徃徃似此唯所載明初文臣無諡及五軍營制諸條頗足叅証明會典諸書之互異耳
</p>
<div class="section" id="title-73"><h2>
	傭吹錄首集二十卷次集二十一卷<span class="jiazhu">副都御史黃登賢家藏本</span>
</h2></div>
<p class="em2">
	明文德翼撰德翼有宋史存已著錄是書皆采集古人新巧字句蓋沿楊慎謝華啟秀而廣之者然多不著出典時有訛誤間作品題亦皆儇佻之語蓋又兼涉竟陵之習者也
</p>
<div class="section" id="title-74"><h2>
	四六霞肆十六卷<span class="jiazhu">内府藏本</span>
</h2></div>
<p class="em2">
	明何偉然撰吳正炳吳宗邵增删偉然有廣快書已著錄正炳字訒齋宗邵字敬齋並休寜人是編採掇故實撰爲駢偶之詞分類編次而總注於每門之後詞旣拙俗注尤弇陋殆無一長之可取
</p>
<div class="section" id="title-75"><h2>
	廣韻藻六卷<span class="jiazhu">内府藏本</span>
</h2></div>
<p class="em2">
	明方夏撰夏字南明自號養春子長洲人是編取楊慎韻藻删其繁複而廣其未備然挂漏仍多惟慎書假借均字爲韻字夏獨改從今文立心篤實不涉炫俗釣名之習爲寸有所長耳
</p>
<div class="section" id="title-76"><h2>
	麗句集六卷<span class="jiazhu">内府藏本</span>
</h2></div>
<p class="em2">
	明許之吉撰之吉爵里未詳其書采前人儷偶之語或一聯或數十聯分門編次亦楊慎謝華啟秀之類
</p>
<div class="section" id="title-77"><h2>
	文苑彚雋二十四卷<span class="jiazhu">浙江廵撫採進本</span>
</h2></div>
<p class="em2">
	明孫丕顯撰丕顯字啟周自稱閩人未詳其邑里其書分二十九門抄撮類書體例殊爲猥雜
</p>
<div class="section" id="title-78"><h2>
	事類通考十卷<span class="jiazhu">浙江廵撫採進本</span>
</h2></div>
<p class="em2">
	明劉葉撰葉字芝華饒州人是書於古今事實分類纂輯凡七十七門隷事而間以評論或似劄記或似語錄或似對句體例莫能名狀觀其以年少初登第皇都得意回十字分標十卷之號則其書可知也
</p>
<div class="section" id="title-79"><h2>
	策統綱目三十九卷<span class="jiazhu">福建廵撫採進本</span>
</h2></div>
<p class="em2">
	明卓有見撰有見莆田人其書以邱濬大學衍義補湛若水聖學格物通二書爲本分立四門曰經傳格言曰史鑑證義曰諸儒論義曰國朝事實頗畧於古義而詳於時務蓋亦林駉源流至論之類專爲射策而作者
</p>
<div class="section" id="title-80"><h2>
	古今事物原始三十卷<span class="jiazhu">浙江廵撫採進本</span>
</h2></div>
<p class="em2">
	明徐炬撰炬有酒譜已著錄是書倣事物紀原之體稍附益之而蕪雜太甚蓋制度器數皆可考其淵源至日月星辰山川草木鳥獸蟲魚與天地而俱生豈能確究其始輾轉援引彌見糾紛至於鳥獸花草諸門每類之首或括以偶語一聯或括以律詩二句乃從而釋之尤弇陋之甚矣
</p>
<div class="section" id="title-81"><h2>
	古史彚編四卷<span class="jiazhu">浙江廵撫採進本</span>
</h2></div>
<p class="em2">
	明韓孔贊撰孔贊字羲一里貫未詳是書摭諸史典故分四十七門起於唐虞終於明代大致仿文獻通考而叙述簡畧僅足供舉業對策之用
</p>
<div class="section" id="title-82"><h2>
	子史彚纂二十四卷<span class="jiazhu">浙江廵撫採進本</span>
</h2></div>
<p class="em2">
	明馮廷章撰廷章字子建常熟人是書分二十四類毎類之中又别爲子目雖以子史爲名而亦兼采詞賦自序謂一尺之箠方寸之木無或遺棄又謂上極天道下該人事六合之内畧在其間其自譽甚力卷首列徵引書目千餘種唐宋諸志不著錄者十之六七明以來諸家書目不著錄者十之九廷章何自得之乎
</p>
<div class="section" id="title-83"><h2>
	類雅二十卷<span class="jiazhu">浙江汪啟淑家藏本</span>
</h2></div>
<p class="em2">
	不著撰人名氏中風雨類引蠡海集乃明王逵撰又烏類引埤雅廣要乃明牛衷撰則明人作也其書皆由抄撮而成亦徃徃不詳出典如開卷蔚藍天一條乃陸游老學菴筆記之語而失註書名又曰御一條云天子有曰官諸侯有曰御陳子昂詩還丹奔曰御却老餌雲芽註曰律曆志何史律曆志中有此語乎其舛可知矣
</p>
<div class="section" id="title-84"><h2>
	萬年統紀十二卷<span class="jiazhu">江蘇廵撫採進本</span>
</h2></div>
<p class="em2">
	不著撰人名氏所引明代諸書皆仍其皇明之稱則明人矣首紀厯代帝王不以時代爲次而以年數爲先後由初生至四萬五千六百歲止爲第一卷次紀孔子誕生至七十二歲止爲第二卷以下載厯代臣民自初生至一千百有餘歲釐爲七卷末載佛氏神仙二家各爲一卷列女爲一卷採摭頗富然所徵引多出小說不足爲據也
</p>
<div class="section" id="title-85"><h2>
	對類二十卷<span class="jiazhu">兩江總督採進本</span>
</h2></div>
<p class="em2">
	不著撰人名氏亦不詳時代凡二十門蓋村塾課蒙之本騐其格式猶明中葉所刋也
</p>
<div class="section" id="title-86"><h2>
	大政管窺四卷<span class="jiazhu">兩淮鹽政採進本</span>
</h2></div>
<p class="em2">
	不著撰人名氏皆科舉之策畧也分叙吏叙戶叙禮叙經六曹舉其三而四部舉其一體例無所取義必非完書蓋經生偶存之殘稿耳
</p>
<div class="section" id="title-87"><h2>
	汲古編四卷<span class="jiazhu">江西廵撫採進本</span>
</h2></div>
<p class="em2">
	不著撰人名氏其書雜抄古事分七十三門名目冗瑣時代顛舛如孔融在北海爲賊所攻流矢雨集矛㦸内接融憑几安坐云云此謂之鎮靜則可而列之智畧門中是未見本傳下文城破融遁之事也伊尹耕有莘之野樂堯舜之道三聘就湯阿衡作相此自名臣類中事而列之忠烈門中與程嬰公孫杵臼相連殆不可理解矣每門之末必留空紙數頁蓋隨意雜抄草創未定之本故疏謬如是也
</p>
<div class="section" id="title-88"><h2>
	天華山房秘藏玉杵臼三卷<span class="jiazhu">浙江廵撫採進本</span>
</h2></div>
<p class="em2">
	原本無序錄卷首一行題曰西湖龖赫主人吳培鼎九牧父搗培鼎亦不知何許人案六書精藴龖音沓震怖也二龍並飛威靈震赫見者氣奪自號必取龖字巳極誕妄其搗字之義又因玉杵臼而附會之更屬不經觀卷中所載即取唐類函抄撮十之二三去其總類又於諸細目中前後亂其部分蓋明季書賈作僞以欺人者也
</p> 



</div></body></html>