<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷七十五·史部三十一（地理類存目四）</title></head><body><div id="text">

<p>
<strong>欽定四庫全書總目卷七十五</strong>
</p>
<div class="section" id="title-0"><h1>
	史部三十一
</h1><hr/></div>
<div class="section" id="title-1"><h2>
	地理類存目四
</h2></div>
<div class="section" id="title-2"><h2>
	河源記一卷<span class="jiazhu">編修程晉芳家藏本</span>
</h2></div>
<p class="em2">
	元潘昻霄撰昻霄字景樑號蒼崖濟南人官至翰林侍讀學士諡文僖是書紀世祖至元十七年遣篤什西溯河源至星宿海事末有元統中柯九思跋元史已全錄其文此其别行之本也河源遠隔窮荒前志傳聞率皆瞽說惟篤什嘗親歷其地故昻霄以聞於其弟庫克楚<span class="jiazhu">原作濶濶出今改正</span>者記爲是編自詫爲古所未睹迨我皇上神武遠揚平定西域揆度水脉規量地形又知篤什所言仍多疎漏巳重爲考定勒在鴻編川以祛萬古之疑而訂百世之謬昻霄是記竟以故紙置之可矣
</p>
<div class="section" id="title-3"><h2>
	浙西水利議答十卷<span class="jiazhu">永樂大典本</span>
</h2></div>
<p class="em2">
	一名水利文集元任仁發撰仁發松江人仕至都水少監明梁惟樞内閣書目云大德間都水少監任仁發以吳松江故道陻塞震澤汎濫爲浙西害乃上疏條利病疏導之法凡十卷前有仁發自序又有許約趙某二跋末附宋郟亶及其子喬水利議約跋稱歲甲辰中書以其議上聞命中書省平章政事董是役由是震澤無壅與三江之勢接復朝於海趙某跋稱是錄所載其要有三一曰濬江河以洩水二曰築堤岸以障水三曰置牐竇以限水云
</p>
<div class="section" id="title-4"><h2>
	海道經一卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏惟書中揚子江一條自稱其名曰璚其姓則不可考前有明嘉靖中應良序疑爲元初人所撰而後人增修之今觀書末附朱晞顔鯨背吟三十三首晞顔爲元人則此書亦出元人可知矣其書言海路要害及占風雨潮汐諸事大抵皆爲海運而作其後歌訣與今人所說亦同然未免失之於太簡
</p>
<div class="section" id="title-5"><h2>
	海道經一卷<span class="jiazhu">戶部尚書王際華家藏本</span>
</h2></div>
<p class="em2">
	不著撰人名氏紀海運道里之數自南京歷劉家港開洋抵直沽及閩浙來往海道凡𦩘泊遠近險惡宜避之地皆詳誌之又有占天占雲占風占月占虹占霧占電占海占潮各門蓋航海以風色爲主故備列其占候之術疑舟師習海事者所錄詞雖不文而語頗可據考海運惟元代有之則亦元人書也後有海道指南圖乃龍江至直沽針路嘉靖中袁褧以二本參校刻入所編金聲玉振集復錄元延祐間海道都漕運萬戶府海運則例圖至正間周伯琦供祀記二碑附於其末
</p>
<div class="section" id="title-6"><h2>
	治河總考四卷<span class="jiazhu">浙江范懋柱家天一閣藏本</span>
</h2></div>
<p class="em2">
	明車璽撰璽宛平人成化戊戌進士官至河南按察司僉事是編考歷代治河之事以時代先後爲次始周定王終明嘉靖十七年又以禹貢史記河渠書漢書溝洫志元史河源附錄宋濓治河議河南總志諸條列後其標題又稱山東兖州府同知陳銘續編前後無序跋不知孰爲璽之原書孰爲銘之所補體例參差刊刻拙陋蓋當時書帕本也
</p>
<div class="section" id="title-7"><h2>
	漕河圖志三卷<span class="jiazhu">浙江鄭大節家藏本</span>
</h2></div>
<p class="em2">
	明王瓊撰瓊有晉溪奏議已著錄先是成化間三原王恕作漕河通志十四卷弘治九年瓊以工部郞中管理河道乃因恕之書而增損之首載漕河圖次紀河之脉絡源委及古今變遷修治經費以逮奏議碑記罔不具悉明史本傳稱瓊出治漕河三年臚其事爲志繼任者按稽之不爽毫髪由是以敏練稱蓋其書之切於實用如此惜原本八卷此本止存三卷非完帙矣
</p>
<div class="section" id="title-8"><h2>
	間水集三卷<span class="jiazhu">浙江鄭大節家藏本</span>
</h2></div>
<p class="em2">
	明劉天和撰天利有仲志已著錄嘉靖初黃河南徙天和以右副都御史總理河道乃疏汴河自朱仙鎭至沛縣飛雲橋又疏山東七十二泉自鳬尼諸山達南旺河役夫二萬不三月訖工詔加工部侍郞此書蓋據其按視所至形勢利害及處置事宜詳述之以示後人一卷末有治河本末一篇爲工部都水郞中郾城楊旦所作以紀天和之績後四卷則皆其前後奏議之文也
</p>
<div class="section" id="title-9"><h2>
	通惠河志二卷附錄一卷<span class="jiazhu">兩淮馬裕家藏本</span>
</h2></div>
<p class="em2">
	明吳仲撰仲字亞甫武進人正德丁丑進士官至處州府知府通惠河即元郭守敬所開通州運河明初湮廢糧皆由陸以運費重民勞仲以御史巡按直隸疏請重濬不數月工成遂至今爲永利其事詳見明史後仲外調處州時恐久而其法寖弛故於舟中撰此書奏進得旨刊行上卷載閘壩建置開濬事宜而冠以源委圖說中卷及附錄皆諸司奏疏下卷皆碑記詩章也
</p>
<div class="section" id="title-10"><h2>
	三吳水利論一卷<span class="jiazhu">戶部尚書王際華家藏本</span>
</h2></div>
<p class="em2">
	明伍餘福撰餘福有陝西志已著錄是書凡分八篇一論五堰二論九陽江三論夾苧干四論荊溪五論百瀆六論七十三漊七論長橋百洞八論震澤皆吳中水利要害大旨本宋單鍔所論而推廣之
</p>
<div class="section" id="title-11"><h2>
	新河初議一卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著編輯者名氏明正德間河決徐沛運道淤塞特起盛應期往治之應期建議於昭陽湖東北進江家口南出留城口開濬百四十餘里較疏舊河力省而利永計需夫六萬五千人銀二十萬兩尅期六月功成時胡世寧行取進京道經沛縣親覩情形因上疏與應期議合興役垂成爲言者所沮而罷應期坐奪職史稱後三十年朱衡循新河故跡成之運道終蒙其利則是舉不爲無見而言者爲媢嫉之口可知矣此編載世寧及應期原議開河疏並世寧請與應期同罪疏以見一事之始末以其事未竟功故但曰新河初議也應期字新徵吳江人弘治癸丑進士官至右副都御史事迹具明史本傳世寧有奏議已著錄
</p>
<div class="section" id="title-12"><h2>
	浙西水利書一卷<span class="jiazhu">浙江巡撫採進本</span>
</h2></div>
<p class="em2">
	不著編輯者名氏錄前代治水文字凡奏記書狀疏論或問之類並列焉計宋文十九首元文十五首明文十二首而宋以前不採疑爲未成之書其明文載至弘治間止則當爲正德時所撰集也
</p>
<div class="section" id="title-13"><h2>
	膠萊新河議二卷<span class="jiazhu">浙江范懋柱家天一閣藏本</span>
</h2></div>
<p class="em2">
	明王獻撰獻字惟從號南灃又自號木石子咸寧人嘉靖癸未進士官山東巡察海運副使初元時海運經由登萊避槐子口大石之險故放洋於三沙黑水歷成山正東踰登州東北又西北抵萊州海倉然後出直沽以達天津後於槐子口西之馬壕別開河道由麻灣抵海倉以達直沽鑿之遇石而止獻於元人所鑿之西燒石開道十四里麻灣以通於是江淮之舟可至膠萊餘三十里功未竟獻適遷去有撓之者<span class="jiazhu">案明史孫應鼇傳稱爲山東布政時有剏開膠萊河議者應鼇力言不可則撓之者指應鼇也</span>功遂不成獻因敘其案牘爲一編以貽後來此書上卷是也其下卷則獻沒之後膠萊人思其功祀之名宦工科給事中李用敬又理其說奏請續蕆其事其後人又彚刻之附獻書以行云
</p>
<div class="section" id="title-14"><h2>
	吳中水利通志十七卷<span class="jiazhu">浙江巡撫採進本</span>
</h2></div>
<p class="em2">
	不著撰人名氏前七卷分序蘇松常鎭并杭嘉湖諸府之水而各以歷代修濬之跡附載於後次爲考議二卷次爲公移三卷次爲奏疏三卷次爲紀述二卷其敘事皆至嘉靖二年止每卷之末題嘉靖甲申錫山安國活字銅板印行安國嘗翻刻留元剛所編顔眞卿集及年譜蓋亦好事之家也
</p>
<div class="section" id="title-15"><h2>
	治河通考十卷<span class="jiazhu">浙江汪啟淑家藏本</span>
</h2></div>
<p class="em2">
	明吳山撰山高安人嘉靖乙未進士官至禮部尚書諡文端是書大旨謂河雖經數省而自龍門下趨則梁地當其衝故河患爲甚前有自序云近日所刻治河總考疏漏混複乃重加校輯彚分序次一卷曰河源考二卷曰河決考三卷至九卷曰議河治河考末卷曰理河職官考上泝夏周下迄明代總爲十卷前有崇禎戊寅其曾孫士顔序畧蓋重刊時所作也
</p>
<div class="section" id="title-16"><h2>
	吳江水利考五卷<span class="jiazhu">江蘇巡撫採進本</span>
</h2></div>
<p class="em2">
	明沈𡹘撰𡹘字子由號江村吳江人嘉靖戊戌進士官至湖廣按察司副使是書大旨以吳江爲太湖之委三江之首凡蘇松常鎭杭嘉湖七郡之水其瀦於湖流於江而歸於海者皆總滙於此故述其源委之要蓄洩之方輯爲一編前二卷曰水圖考水道考水源考水官考水則考水年考隄水岸式水蝕考水治考水柵考後三卷皆水議考乃𡹘晩歲家居所輯至國朝雍正中其八世孫守義復爲校正刊行江南通志稱其於水道最爲詳核今觀其書於治水條規頗爲明備於支派曲折尚不能一一縷載也
</p>
<div class="section" id="title-17"><h2>
	全吳水畧七卷<span class="jiazhu">浙江范懋柱家天一閣藏本</span>
</h2></div>
<p class="em2">
	明吳韶撰韶華亭人自號秦阜山人是書成於嘉靖戊戌首載蘇松七府爲總圖次作捍海塘紀次列太湖三江及諸水源委凡疏導修築之事以及歷代官司職掌公移事實悉採錄之
</p>
<div class="section" id="title-18"><h2>
	兩河管見三卷<span class="jiazhu">浙江范懋柱家天一閣藏本</span>
</h2></div>
<p class="em2">
	明潘季馴撰季馴有司空奏疏已著錄此書乃其巡撫廣東時值兩河水決再以右都御史督理河道之所建白也首卷爲圖說冠以敕諭二卷治河節解三卷爲修守事宜其大旨與所撰河防一覽相同云
</p>
<div class="section" id="title-19"><h2>
	治水或問四卷<span class="jiazhu">江蘇巡撫採進本</span>
</h2></div>
<p class="em2">
	明龎尚鴻撰尚鴻字少襄南海人副都御史尚鵬之弟以貢入國學上書政府復獻飛車飛舟諸疏得旨下部授鹽城訓導擢英山知縣時河決爲祖陵患尚鴻撰進治河三策值巡撫與河臣議不合移怒尚鴻謫西安縣敎諭終崑山縣丞蓋亦好事而兼好議論者也是編乃其在鹽城時講求治河方畧設爲或問類次成書其力闢毁高堰之議大抵與潘季馴相合末附開澗河疏草一首則專論泗州祖陵利害云
</p>
<div class="section" id="title-20"><h2>
	新濬海鹽内河圖說一卷<span class="jiazhu">浙江巡撫採進本</span>
</h2></div>
<p class="em2">
	不著撰人名氏前有序畧云海鹽地勢里下與海沙平每潮水漲高出平地丈餘恃以障蔽者僅石塘石塘之内有裏土塘然猶不能禦潮必有内河以納過塘之潮而後洩其横流之勢萬曆五年海溢鹽邑受害特甚是年遂開内河此編即詳記是役其說撮舉大要而圖則甚詳蓋海鹽知縣所刊稱於時巡撫浙江僉都御史爲徐栻栻字世寅常熟人嘉靖丁未進士以劾趙文華坐謫者即其人後官至南京工部尚書題名碑錄作栻明史本傳亦作栻此本作拭刊板誤也
</p>
<div class="section" id="title-21"><h2>
	新河成疏<span class="jiazhu">無卷數　浙江范懋柱家天一閣藏本</span>
</h2></div>
<p class="em2">
	明工部都水郞中游季勲沈子木朱應時涂淵主事陳楠張純唐鍊同編初嘉靖四十四年七月黃河決浸沛縣諸處工部尚書朱衡與都御史潘季馴等相度地勢議於南陽至留城一帶別開新河自留城至白洋淺一帶則挑復舊河於時朝議不一然迄從衡議是編皆其前後案牘凡圖五奏疏十有一其稱古之治河惟避其害今之治河則又欲藉以通漕事與賈讓等異所言極爲明晰又稱居民之情在新河者則稱新河可開在舊河者則稱舊河可復皆爲市㕓之私非爲國家運道之計亦究悉物情之言也
</p>
<div class="section" id="title-22"><h2>
	東吳水利考十卷<span class="jiazhu">浙江巡撫採進本</span>
</h2></div>
<p class="em2">
	明王圻撰圻字元翰上海人嘉靖乙丑進士官至陝西布政司參議明史文苑傳附見陸深傳中其書首列東吳七郡水利總圖而書中所載止六郡於杭郡未之及也六郡中尤詳於蘇松常鎭四郡嘉湖則稍畧焉前九卷爲圖考圖各繫以說後一卷爲歷代名臣奏議所采亦復寥寥圻以吳人而考吳地水利應無謬誤然謂錢塘江出寧波之赭山不知寧波别有赭山乃混而爲一又引水經東至餘姚縣東入于海不知姚江源出大菁山逕寧波入海並不與浙江通均未免於疎舛
</p>
<div class="section" id="title-23"><h2>
	黃河圖議一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明鄭若曾撰若會有鄭開陽雜著已著錄是書所列上起河源下迄東海凡爲五圖而以歷代防濬得失附論於後明代自嘉峪關外即爲絶域無由西越崑崙故所繪河源仍沿元史之誤至黃流湍悍變態百出月異而歳不同區區一卷之書固未可執爲定論也
</p>
<div class="section" id="title-24"><h2>
	治河管見四卷<span class="jiazhu">兩淮馬裕家藏本</span>
</h2></div>
<p class="em2">
	明潘鳳梧撰鳯梧桐鄉人貴州籍隆慶庚午舉人是編末有茅一桂跋稱爲安邊濟運本書蓋鳳梧別有邊事一書合此書而總名之此則僅存其治河書也書中多作歌括立名詭激而詞意實淺近後載聘啟之類尤爲蕪雜
</p>
<div class="section" id="title-25"><h2>
	潞水客談一卷<span class="jiazhu">兩淮鹽政採進本</span>
</h2></div>
<p class="em2">
	明徐貞明撰貞明字孺東一曰伯繼貴溪人隆慶辛未進士官至尚寶司少卿其官工科給事中時上疏言畿甸水利大旨開西北之溝洫以省東南之漕運廷議不行曾以他事外謫太平府知府不能再疏理前說乃於通州旅次作此書設爲賓主問答之辭以盡疏中之意前有萬曆丙子張元忭序又有俞均重刊序及王祖嫡題詞末有李世遠王一鶚二書李楨米鴻謨二跋皆盛推之然其後貞明復官還朝再申前請廷議用其策即命貞明領之迄不能成功而罷又明史汪應蛟傳載應蛟巡撫保定時奏興畿輔水利工部尚書楊一魁贊成其事神宗報許後亦卒不能行蓋持是議者皆妄冀水利一興即北方之粟足供倉儲可以省南方之漕運而不知古今異勢南北異宜書生紙上之言固未可槪見諸實事也
</p>
<div class="section" id="title-26"><h2>
	西瀆大河志五卷<span class="jiazhu">兩淮馬裕家藏本</span>
</h2></div>
<p class="em2">
	明張光孝撰光孝字維訓號左華自署關中人不知爲何郡縣也是編志大河源委與決塞修濬之宜旁及祀典雜事藝文猶屬志書之體乃復摭入天河星象龍馬卦畫繪圖列說附會支離是與水官何涉乎
</p>
<div class="section" id="title-27"><h2>
	千金堤志八卷<span class="jiazhu">浙江范懋柱家天一閣藏本</span>
</h2></div>
<p class="em2">
	明謝廷諒周孔敎姜宏範同撰廷諒字友可金谿人萬曆乙未進士官至順慶府知府事跡附見明史謝廷瓚傳孔敎有中丞疏稿已著錄宏範臨川人仕履未詳千金堤在撫州府城東當汝水之衝即唐之千金陂屢有興廢萬曆五年知府古之賢率屬重修廷諒等因述此志以紀其事凡形勝沿革經畫人物各一卷藝文四卷則皆一時頌美之詞也
</p>
<div class="section" id="title-28"><h2>
	古今疏治黃河全書四卷<span class="jiazhu">兩淮馬裕家藏本</span>
</h2></div>
<p class="em2">
	明黃克纘撰克纘字紹夫晉江人萬曆庚辰進士官至工部尚書事迹具明史本傳是編乃其巡撫山東時所作分黃河考畧治河左袒三吳水利諸目所錄上起祖乙之圯耿下終萬曆三十二年蘇莊之決末係以論陳當時便宜其大旨主於順河之性以疏之而歷陳明代河決未疏先塞之害其引漢武瓠子歌謂漢時河巳通淮泗又引宋張洎疏以爲禹貢九河之外原引一支南行入淮泗則未免出於附會也
</p>
<div class="section" id="title-29"><h2>
	河漕通考二卷<span class="jiazhu">浙江巡撫採進本</span>
</h2></div>
<p class="em2">
	明黃承玄撰承玄秀水人萬曆丙戌進士官至副都御史巡撫福建上卷論河防下卷論漕運皆上溯歷代下迄萬曆中年文頗簡潔而傷於太畧
</p>
<div class="section" id="title-30"><h2>
	海塘錄八卷<span class="jiazhu">江西巡撫採進本</span>
</h2></div>
<p class="em2">
	明仇俊卿撰俊卿海鹽人官國子監博士萬曆十五年海鹽塘潰重修俊卿因錄其圖式案牘爲此書浙江通志巳採錄其大畧其所紀述距今一百餘載亦今昔異宜矣
</p>
<div class="section" id="title-31"><h2>
	河渠志一卷<span class="jiazhu">江蘇巡撫採進本</span>
</h2></div>
<p class="em2">
	明吳道南撰道南字會甫崇仁人萬曆己丑進士官至文淵閣大學士諡文恪事迹具明史本傳萬曆甲午陳于廷建議修國史令翰林諸臣分門受事道南領修河渠志此即其原稿也凡三篇曰運河曰黃河曰通惠河其餘皆未之及按明史藝文志作二卷則是本巳非全帙矣前有總序謂冠以圖策載其領要今此書無圖蓋傳寫者失之考元史以前諸志皆無圖繪此例盖道南所首創也
</p>
<div class="section" id="title-32"><h2>
	泉河史十五卷<span class="jiazhu">安徽巡撫採進本</span>
</h2></div>
<p class="em2">
	明胡瓚撰瓚有禹貢備遺增註已著錄是編圖紀一卷職制一卷泉源一卷河渠一卷職官表二卷泉河派表一卷疆域山川夫役漕艘宫室人物秩祀敘傳各一卷乃瓚分司南旺時據河志閘河考泉河志諸書刪輯而作於河湖閘壩隄防瀦洩之道載之頗悉特體例冗雜尚有待於後人之潤色耳末附泉河大事記一卷用編年體以總括全書大畧亦近複贅又泉源志後有天啟二年主事薛玉衡新開泉名二十七處則後人所續入也
</p>
<div class="section" id="title-33"><h2>
	皇都水利一卷<span class="jiazhu">江蘇巡撫採進本</span>
</h2></div>
<p class="em2">
	明袁黃撰黃號了凡嘉善人萬曆丙辰進士官兵部主事是編歷考北直隸河渠意在興修水利末載畿内田制開田賞功沿海開田諸論大旨頗與徐貞明潞水客談相近黃嘗任寶坻令縣賦繁重具疏乞減故於畿輔利弊尤所究心卷首題前進士袁黄編旁註云了凡雜著亦疑非完帙也
</p>
<div class="section" id="title-34"><h2>
	南河志十四卷<span class="jiazhu">兩淮馬裕家藏本</span>
</h2></div>
<p class="em2">
	明朱國盛撰國盛字敬韜華亭人萬曆庚戌進士官至工部尚書兼理侍郞事天啟五年國盛以工部郞中管理南河創爲此志自敕諭至公移凡二十三門於黄淮諸水疏治事宜頗爲詳析前有自作序例一首又有李思誠徐標二序後有彭期生跋思誠揚州人標與期生皆繼國盛董斯役者也
</p>
<div class="section" id="title-35"><h2>
	常熟水論一卷<span class="jiazhu">編修程晉芳家藏本</span>
</h2></div>
<p class="em2">
	明薛尚質撰尚質常熟人以白茅許浦福山三浦爲常熟宣洩所賴故作此以明其利害前有自序言考當代名臣奏議及唐宋諸賢成說可以行於今者凡若干條爲之贊論以備於左復著水利論一篇雜論十條以厠於末此本爲曹溶學海類編所載但有水利論及雜論而無所謂名臣奏議及唐宋成說者蓋刪其前半非完書矣
</p>
<div class="section" id="title-36"><h2>
	黃運兩河考議六卷<span class="jiazhu">浙江汪啟淑家藏本</span>
</h2></div>
<p class="em2">
	不著撰人名氏首總論一篇次以歷代治河之事編年紀載始唐堯迄明熹宗其大旨欲復九河故道引全河北趨以歸海所謂紙上空談不達時變與欲復井田封建同一迂謬耳
</p>
<div class="section" id="title-37"><h2>
	河紀二卷<span class="jiazhu">山東巡撫採進本</span>
</h2></div>
<p class="em2">
	國朝孫承澤撰承澤有尚書集解已著錄是書紀黃河遷徙始末兼及畿輔水利大旨爲籌畫漕運而作
</p>
<div class="section" id="title-38"><h2>
	具區志十六卷<span class="jiazhu">兩淮馬裕家藏本</span>
</h2></div>
<p class="em2">
	國朝翁㴻撰㴻字季霖吳縣人是書以明蔡羽太湖志王鏊震澤編爲本參酌增損續成此書於瀕湖港瀆區畫獨詳
</p>
<div class="section" id="title-39"><h2>
	北河續記八卷<span class="jiazhu">浙江汪啟淑家藏本</span>
</h2></div>
<p class="em2">
	國朝閻廷謨撰廷謨孟津人順治丙戌進士以工部主事督理河工是編因謝在杭舊志而修之又附錄古蹟藝文於其後廷謨自序謂刪其不宜於今而增其正行於今者故所紀形勢頗詳然正行於今者增之是也其不宜於今者亦當存以備考證乃協志乘之體一槪刊除非通論也
</p>
<div class="section" id="title-40"><h2>
	河防芻議六卷<span class="jiazhu">直隸總督採進本</span>
</h2></div>
<p class="em2">
	國朝崔維雅撰維雅新安人順治丙戌舉人初任儀封縣知縣陞淮安府同知調開封府南河同知以防河功授寧波府知府因總河王充裕請再遷管河道僉事官至布政使其成是書則爲江蘇按察使時也大旨謂治河有七法曰引河曰遙堤曰月堤曰縷堤曰格堤曰護埽曰截壩前明潘季馴河防一覽詳於堤壩之說而不言引河維雅獨申引河之說蓋當河流悍激之地不得不濬此以殺其勢耳其書前爲總圖後爲分圖總圖所以審其形勢而分圖所以定其工程圖各有說所以明其致治之原維雅身歷河工二十餘年著爲此書其意見與靳輔頗不相合康熙二十一年河决蕭家渡維雅因上疏條奏河務斥輔所築減水壩爲不可用請變前法而更張之上特遣大臣履勘復召輔與維雅廷辨輔指列情形具陳維雅剿襲之謬維雅無以對卒從輔議而河患以息是其說亦多出於一偏之見不可據爲定論也
</p>
<div class="section" id="title-41"><h2>
	新劉河志一卷婁江志二卷<span class="jiazhu">兩江總督採進本</span>
</h2></div>
<p class="em2">
	國朝顧士璉撰士璉字殷重太倉州人先是順治十二年婁江塞水無所歸太倉知州白登明開鑿朱涇舊迹而水以安州人名之曰新劉河以婁江舊名劉河也士璉實佐是役故輯其始末爲志一卷康熙辛亥再濬劉河之淤仍以士璉任其事工旣竣乃復輯婁江志二卷上卷敘新續下卷考舊迹而以郟亶郟僑諸人治水之書附焉新劉河志其稿本出登明士璉重輯之婁江志則士璉所自輯以其循登明之法而成功故亦題曰登明定不忘所自也前有王瑞國郁禾序皆稱爲吳中開江書蓋當時二書合刊總題此名耳
</p>
<div class="section" id="title-42"><h2>
	山東全河備考四卷<span class="jiazhu">江蘇周厚堉家藏本</span>
</h2></div>
<p class="em2">
	國朝葉方恒撰方恒字學亭崑山人順治戊戌進士官至山東濟寧道是編即其督理山東河道時所輯專言漕河之在山東者首圖志次河渠次職制次人文大致採掇明王恕漕河通志王瓊漕河圖志車璽漕河總考諸書而稍參以近時之形勢
</p>
<div class="section" id="title-43"><h2>
	明代河渠考<span class="jiazhu">無卷數　浙江巡撫採進本</span>
</h2></div>
<p class="em2">
	國朝萬斯同撰斯同有廟制圖考已著錄是書採取有明列朝實錄凡事之涉於河渠者悉按年編次天啟四年以後則雜取邸抄野史以足成之視史志所載稍詳然頗傷冗雜考斯同嘗預修明史此本疑即其摘錄舊聞備修志之用者後人取其殘稿錄存之也又兩江總督所採進亦有此書題曰明實錄河渠考所載止於萬曆四十八年知當時隨筆抄錄本未成書後來傳寫其稿者各據所見之本故多寡互異併書名亦小不同矣
</p>
<div class="section" id="title-44"><h2>
	今水經一卷<span class="jiazhu">浙江巡撫採進本</span>
</h2></div>
<p class="em2">
	國朝黃宗羲撰宗羲有易學象數論已著錄是書前列諸水之名共爲一表皆以入海者爲主而來會者以次附之如汴入河鄭入汴京入鄭索入京之類自下流記其委也後各自爲說分南北二條皆以發源者爲主而所受之水以次附之如衛河岀輝縣蘇門山逕衛輝府北東流淇水來注之又過濬縣内黃漳水來注之之類自上流記其源也其所說諸水用今道不用故道用今地名不用古地名創例本皆有法而表不用旁行斜上之體但直下書之某入海某入某某又入某頗不便檢尋又渭入河涇潼汧漆沮入渭洛入河瀍澗伊入洛之類皆分條淇漳汶滹桑入衛淸入淇沙易入滹温渾入桑之類又合條則排纂之未善也其書作於明末西嘉峪東山海北喜峯古北居庸皆不能踰越一步宗羲生於餘姚又未親歷北方故河源尚剽元史之說而灤河之類亦沿明一統志之舊松花黑龍鴨錄混同諸江尤傳聞彷彿不盡可據我朝幅員廣博古所稱絶域皆入版圖得以驗傳聞之眞妄欽定西域圖志河源紀畧諸書勘驗精詳昭示萬代儒生一隅之見付之覆瓿可矣
</p>
<div class="section" id="title-45"><h2>
	明江南治水記一卷<span class="jiazhu">編修程晉芳家藏本</span>
</h2></div>
<p class="em2">
	國朝陳士鑛撰士鑛號宿峯秀水人康熙初以貢生閣試授主事是書大旨主於廣濬分支共受三江之水多爲尾間以殺震澤之怒故所錄惟以夏原吉議三條爲主而况鍾李克嗣呂光海瑞許應逵五事附焉非盡錄明一代治水之政也
</p>
<div class="section" id="title-46"><h2>
	湘湖水利志三卷<span class="jiazhu">浙江巡撫採進本</span>
</h2></div>
<p class="em2">
	國朝毛奇齡撰奇齡有仲氏易已著錄蕭山湘湖爲一邑水利所資宋熙寧間縣民殷慶倡議建塘而未行至楊時爲縣令始舉其役而明尚書魏驥修築之後爲豪民所佔御史何舜賓又以死爭復之舜賓之婿僉事富玹因作蕭山水利志歲久殘缺奇齡因其舊本補輯是編前二卷詳述湘湖沿革條約第三卷則附錄諸湖而終以湘湖歷代禁罰舊例其大旨以杜侵佔爲本
</p>
<div class="section" id="title-47"><h2>
	東南水利八卷<span class="jiazhu">浙江巡撫採進本</span>
</h2></div>
<p class="em2">
	國朝沈愷曾撰愷曾歸安人康熙壬戌進士官至山東道監察御史是書前四卷錄康熙以來太湖劉河白茆孟河諸處興修開濬奏議公牘第五卷錄折解緩征議賑兵糧關稅諸奏議其目錄内自註有曰是卷内有無關水利因當事大臣仰體主恩曲爲生民請命俾安樂利故載入蓋因水利而附錄者也第六卷七卷皆前代水利沿革於湖郡修築之外亦附錄賦額田稅均糧鹽口諸事蓋亦留心於民事者然志乘皆巳具載此爲贅出矣
</p>
<div class="section" id="title-48"><h2>
	治水要議一卷<span class="jiazhu">編修程晉芳家藏本</span>
</h2></div>
<p class="em2">
	國朝孫宗彝撰宗彝有易宗集註已著錄此書載曹溶學海類編中其議治河之法以築歸仁堤疏周家橋爲主蓋亦執一偏之見未可坐論起行也
</p>
<div class="section" id="title-49"><h2>
	太湖備考十六卷<span class="jiazhu">浙江巡撫採進本</span>
</h2></div>
<p class="em2">
	國朝金友理撰友理字玉相吳縣人是書卷首爲巡幸圖說卷一總誌太湖卷二爲沿湖水口濱湖山卷三爲水治水議卷四爲兵防湖防論說記兵職官卷五爲湖中山泉港瀆都圖田賦卷六爲坊表祠廟寺觀古蹟風俗物産卷七爲選舉鄉飮卷八爲人物卷九爲列女卷十十一爲詩卷十二十三爲文卷十四爲書目災異卷十五爲補遺卷十六爲雜記大旨爲明人太湖志震澤編皆詳於湖中而畧於湖外以所重在名勝而水利兵防不及悉故以此書補所闕云
</p>
<div class="section" id="title-50"><h2>
	蕭山水利書初集二卷續集一卷三集三卷附集一卷<span class="jiazhu">浙江江啟淑家藏本</span>
</h2></div>
<p class="em2">
	初集明富玹編國朝來鴻雯重訂續集三集皆國朝張文瑞編附集文瑞之子學懋所編蕭山水利以湘湖爲最溥明初其邑人御史何舜賔嘗以淸理佔田被禍玹爲舜賓婿因取章懋魏驥所輯水利事蹟合梓以行以備考騐康熙五十八年有私決湘湖者水利幾廢鴻雯據舊本重加訂正文瑞又旁搜黃震萬柳堂記等文十二篇爲續集并刋行之雍正十三年文瑞又以舊作西江塘湘湖紀事稿二帙輯爲三集其附集則蕭山水利十條即明紹興知府賈應璧所撰圖說之舊本也
</p>
<div class="section" id="title-51"><h2>
	治河前策二卷後策二卷<span class="jiazhu">浙江巡撫採進本</span>
</h2></div>
<p class="em2">
	國朝馮祚泰撰祚泰字粹中滁州人乾隆壬申舉人是編乃其肄業中山書院所作分前策後策二集前策三十篇皆詳述禹貢水道及歷代遷徙之迹而評其得失後策十一篇皆條析現在利病前策大旨主復北派放河使東入海自不病會通後策大旨主閉南崖減水壩不引濁沙入湖添建北崖減水壩另闢海口以洩其泛漲
</p>
<div class="section" id="title-52"><h2>
	水鑑六卷<span class="jiazhu">福建巡撫採進本</span>
</h2></div>
<p class="em2">
	國朝郭起元撰起元閩縣人歷官盱眙縣知縣遷泗州知州宿虹同知皆積水爲患之區因即所見聞靳爲一編凡論十四篇說四十四篇策六篇考四篇刻於乾隆癸酉其論淮徐一路皆身所閱歷之言其他如江南浙江湖北山東諸水則亦傳聞之論至於黃河源流一篇仍襲元人舊說尤未得其眞也
</p>
<div class="section" id="title-53"><h2>
	安瀾文獻一卷<span class="jiazhu">兩江總督採進本</span>
</h2></div>
<p class="em2">
	國朝沈光曾撰光曾秀水人官高郵州知州是編輯前明及國朝修治南河大要分爲四篇一曰分黃二曰導淮三曰利運四曰全下以皆錄前人奏議之詞故名曰文獻其大旨在於劉老澗多設滚壩疏通沭河以六塘淸水道之使疾趨入海以治河於張福口裴家場等處浚引河使洪澤之水盡出雲梯關以治淮又繪圖冠於卷首末有乾隆十年重刻書後一篇乃其病中所作謂潘季馴稱河不兩行乃泇河未創中河未開以前以黃河爲運道故有是說今則運道自淸河桃源以上已無藉於黃河自宜隨時籌畫又稱惟別穿一渠之說必不可行穿則河水横經運道挾之而走實有可虞黃壩新河之陳迹足鑒云
</p>
<p class="em2">
	右地理類河渠之屬五十二部二百四十六卷<span class="jiazhu">内二部無卷數</span>皆附存目
</p>
<div class="section" id="title-54"><h2>
	北邊備對一卷<span class="jiazhu">江蘇巡撫採進本</span>
</h2></div>
<p class="em2">
	宋程大昌撰大昌有易原已著錄是書前有大昌自序稱淳熙二年因進講禹貢孝宗問以塞外山川未能詳對紹熙中奉祠家居乃補撰此書以緣起於講筵顧問故仍以備對爲名凡二十一則皆摭史傳舊文無所考正
</p>
<div class="section" id="title-55"><h2>
	江東地利論一卷<span class="jiazhu">永樂大典本</span>
</h2></div>
<p class="em2">
	宋陳武撰武始末未詳所論凡十篇首論東南北古昔爲最盛次論南北勝負之勢次論東南地勢在江淮次論東南地勢在巴蜀次論合淝濡須攻守之要衝次論襄漢荊南上流之重鎭次論襄陽爲江陵捍蔽次論壽春爲江東捍蔽次論西臨關隴東瞰靑齊以取中原次論中外盛衰在於天時大抵亦與江東十鑑相表裏蓋宋南渡後人人能爲是言也
</p>
<div class="section" id="title-56"><h2>
	東南防守利便三卷<span class="jiazhu">兩江總督採進本</span>
</h2></div>
<p class="em2">
	宋陳克吳若同撰考宋史吕祉傳祉知建康與吳若等共議作此書上行在大畧謂立國東南當聯絡淮甸荊蜀之勢蓋專爲南宋立言者也此本刋於明崇禎間前有祉進書繳狀一篇稱吳若爲本府通判蓋其幕屬云
</p>
<div class="section" id="title-57"><h2>
	邊防控阨形勢圖論一卷<span class="jiazhu">永樂大典本</span>
</h2></div>
<p class="em2">
	宋江黙撰黙始末未詳其進書狀有云臣效官極邊四載考究今古地名形勢撰列邊防控阨形勢圖并論二十四首繕冩成冊皆是今日邊防急務不如此行則淮西不可守無淮西則長江不可恃昔三國吳無淮西亦守巢湖不敢退守長江以長江千里不可勝守而巢湖兩岸阻山中間阻水易守故也今日有兩淮何爲退守池州江州棄巢湖之險哉其論亦剴切然不論攻而論守其作於和議之後歟
</p>
<div class="section" id="title-58"><h2>
	東關圖一卷<span class="jiazhu">浙江巡撫採進本</span>
</h2></div>
<p class="em2">
	明聞人詮撰詮有南畿志已著錄是編乃嘉靖壬辰詮爲監察御史時巡視山海等關以涖任例取地圖而繪畫不免勞費乃取平原張祿舊時所繪諸圖重加校正刋以備閱所載關寨二百一十有二紀其道里遠近形勢險易頗詳詮即刋刻舊唐書者舊唐書明代幾佚其得重見於世者實詮之力較方從哲官内閣時竊謝承後漢書以出匿不示人遂致天地之間不復得見是書者其用心之廣隘相去遠矣
</p>
<div class="section" id="title-59"><h2>
	修攘通考四卷<span class="jiazhu">浙江巡撫採進本</span>
</h2></div>
<p class="em2">
	明何鏜編鏜有括蒼彚紀已著錄此編以僞蘇軾地理指掌圖與桂萼明輿地圖許論九邊圖三書合而刋之別立此名更無一字之論著恐鏜之陋未必至是或坊賈所託歟
</p>
<div class="section" id="title-60"><h2>
	九邊考十卷<span class="jiazhu">兩江總督採進本</span>
</h2></div>
<p class="em2">
	明魏煥編煥字東洲長沙人嘉靖乙丑進士官兵部職方司主事是書作於嘉靖辛丑第一卷爲鎭戍經畧以下分九邊爲九卷而各邊之中又分疆域保障責任軍馬錢糧諸目所採多章奏案牘大抵紙上之談也
</p>
<div class="section" id="title-61"><h2 class="section" id="title-68"><h2>
	海防圖論一卷<span class="jiazhu">浙江范懋柱家天一閣藏本</span>
</h2></h2></div>
<p class="em2">
	明鄭若曾撰若曾有鄭開陽雜著已著錄是圖乃若曾與唐順之所共定凡十二幅其式以海居上地居下乃畫家遠近之法若曾具爲之辨胡宗憲所題爲海防一覽者即此書也其書成於萬里海防圖之先蓋草創未詳之本後其六世孫定遠刊海運圖說黄河圖議等編復併是書刻之云
</p>
<div class="section" id="title-62"><h2>
	萬里海防圖說二卷<span class="jiazhu">浙江巡撫採進本</span>
</h2></div>
<p class="em2">
	明鄭若曾撰是書乃若曾入胡宗憲幕府以後與同事邵芳取舊撰海防圖論復加考定起廣東歷福建浙江南直山東遼東計程八千五百餘里雜圖七十五各爲之論若曾自序以爲許黙齋九邊圖論詳於西北此獨詳於東南云
</p>
<div class="section" id="title-63"><h2>
	江防圖考一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明鄭若曾撰若曾旣圖海防復爲此書起九江至金山衛凡爲圖十有九後備論沿江守禦兵弁之數及所當修補增置之法
</p>
<div class="section" id="title-64"><h2>
	江防考六卷<span class="jiazhu">浙江汪啟淑家藏本</span>
</h2></div>
<p class="em2">
	明吳時來撰王篆增補時來仙居人嘉靖癸丑進士官至左都御史諡文恪篆夷陵人嘉靖壬戌進士官至吏部左侍郞隆慶二年時來以南京僉都御史提督操江創爲此考六年篆奉命繼其任以時來書度之形勢微有不同因仍其體例增損重訂蓋明代以南京爲根本重地專設操江都御史與勲臣一人同領其事所轄水操軍以萬計上自九江下抵蘇松通泰緩急咸責成之是考於形勝營制官兵沿革頗爲詳備盖當時積習廢弛故立法特密云
</p>
<div class="section" id="title-65"><h2>
	兩浙海防類考續編十卷<span class="jiazhu">浙江汪啟淑家藏本</span>
</h2></div>
<p class="em2">
	明范淶撰淶字原易休寧人萬曆甲戌進士官至福建右布政使自嘉靖中倭寇犯兩浙沿海郡縣被害最深故守土者以海防爲首務胡宗憲作籌海圖編後續之者有海防考海防類考諸書而沿革不常每有闕畧萬曆二十九年淶官海道副使因取諸書復加增廣故名曰續編前有史繼辰序并類考舊序二首凡四圖四十一目於兵衛巡防餉額各事宜頗爲詳備惟多錄案牘之文未免時傷冗漫耳江南通志列淶於儒林傳中載所著有休寧理學先賢傳范子嚨言晞陽文集獨不及此書蓋自宋以來儒者例以性命爲精言以事功爲霸術至於兵事尤所惡言殆作志者恐妨淶醇儒之名故諱此書歟然古之聖賢學期實用未嘗日日畫太極圖也
</p>
<div class="section" id="title-66"><h2>
	温處海防圖畧二卷<span class="jiazhu">浙江汪啟淑家藏本</span>
</h2></div>
<p class="em2">
	明蔡逢時撰逢時字應期宣城人萬曆庚辰進士官温處兵備副使温處爲兩浙海疆門戶明季倭寇出没號曰要衝逢時此書作於萬曆二十四年皆據當時文移冊籍編次成帙凡地圖船械以及戰守選練之法無不畢載共爲圖四子目四十有三
</p>
<div class="section" id="title-67"><h2>
	籌海重編十卷<span class="jiazhu">兩淮馬裕家藏本</span>
</h2></div>
<p class="em2">
	明鄧鍾撰鍾字道鳴晉江人萬曆二十年倭大入朝鮮海上傳警總督蕭彦命鍾取崑山鄭若會籌海圖編刪其繁冗重輯成書冠以各處海圖次記奉使朝貢之事又分按沿海諸省記其兵防制變各事宜而以經畧諸條終之於前代舊事亦問有引証前有彦序一篇極稱胡宗憲功蓋宗憲倚趙文華勢攘張經血戰之功固難逃淸議而其所自設施亦頗著勲勞受禍以後衆怒平而公論定固有不容盡没者也
</p>
<div class="section" id="title-61"><h2 class="section" id="title-68"><h2>
	海防圖論一卷<span class="jiazhu">浙江范懋柱家天一閣藏本</span>
</h2></h2></div>
<p class="em2">
	不著撰人名氏所載惟江南浙江山東遼東而福建直隸諸省沿海之地並無圖說疑其有缺佚也
</p>
<div class="section" id="title-69"><h2>
	陝西鎭考一卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏畧記陝西諸鎭城堡之屬大抵從王圻續文獻通考邊防門中錄出蓋明人所爲也
</p>
<div class="section" id="title-70"><h2>
	海防述畧一卷<span class="jiazhu">浙江范懋柱家天一閣藏本</span>
</h2></div>
<p class="em2">
	國朝杜臻撰臻有閩粤巡視紀畧已著錄是書臚列沿海險要形勢及往來策應諸地於諸洋列戍哨探事宜亦併及之按臻於康熙二十二年奉詔偕内閣學士石柱往閩粤定疆理兹書蓋其時所著也
</p>
<div class="section" id="title-71"><h2>
	延綏鎭志六卷<span class="jiazhu">内府藏本</span>
</h2></div>
<p class="em2">
	國朝譚吉璁撰吉璁字舟石嘉興人由内閣中書官至登州府知府明時以延綏爲重鎭設重兵以防河套本朝順治初年罷延綏巡撫不設而延綏鎭尚仍舊名康熙十二年吉璁以延安府同知分駐榆林城乃因明巡撫涂宗濬舊本重修此志自圖譜至藝文凡分十二類所載皆明代邊防之事
</p>
<div class="section" id="title-72"><h2>
	蠻司合志十五卷<span class="jiazhu">浙江巡撫採進本</span>
</h2></div>
<p class="em2">
	國朝毛奇齡撰奇齡有仲氏易已著錄是編皆紀明代土司始末凡湖廣一卷貴州二卷四川四卷雲南四卷兩廣四卷亦其修史所餘之稿也
</p>
<div class="section" id="title-73"><h2>
	江防總論一卷海防總論一卷<span class="jiazhu">編修程晉芳家藏本</span>
</h2></div>
<p class="em2">
	國朝姜宸英撰宸英字西溟慈谿人康熙丁丑進士官翰林院編修己卯充順天鄉試副考官爲正考官修撰李蟠所累逮問蟠遣戍宸英卒於獄是二書載曹溶學海類編中各冠總論於前而條繫其形勢之畧於後題曰附錄案江防論末稱依海道所經自廣東西路始福建浙江江南登萊天津衛遼陽以次及之又括海南所經各省郡縣自爲一卷與論後所附錄全不相應又稱其沿海山河宼䑸入犯分合日本輿地皆有圖今亦無圖知曹溶刪節其文非宸英之原帙也
</p>
<div class="section" id="title-74"><h2>
	秦邊紀畧四卷<span class="jiazhu">直隸總督採進本</span>
</h2></div>
<p class="em2">
	不著撰人名氏書中首卷河州條注内有西夷部落三十有奇康熙十四年圍衛城一月康熙二十二年又犯衛地之語又四卷近疆西夷傳内載康熙二十四年祝囊同科爾坤十八部由古北口入覲事則此書爲康熙間人所作首載河州及西寧莊浪涼州甘州肅州靖遠寧夏延綏等衛形勢要害次載西寧等衛南北邊堡次載西寧等衛近疆及河套次載外疆近疆西夷傳河套部落蒙古四十八部落考畧西域土地人物畧其論邊鄙疆域及防守攻剿情形一一詳悉蓋國家初定西陲中間遘王輔臣之叛與滇黔相煽方用兵於内地故近邊諸部往往竊窺後乃以次削平馴爲臣僕此書所述皆是時之形勢方今聖武遠揚天山南北二萬餘里皆置郡開屯歸我疆宇昔之所謂險要者今皆在戶闥之間昔之所謂强梁者今皆隸賦役之籍此書所述皆無所用之然在當時則可謂留心邊政者矣至北邊四十八部源委弗詳且非秦地其西域道里以驛程考之亦皆在茫昧之間蓋一時得之傳聞附錄卷末均不足爲典要存而不論可矣
</p>
<p class="em2">
	右地理類邊防之屬二十一部八十三卷皆附存目
</p> 



</div></body></html>