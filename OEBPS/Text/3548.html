<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百三十三·子部四十三（雜家類存目十）</title></head><body><div id="text">

<p>
<strong>欽定四庫全書總目卷一百三十三</strong>
</p>
<div class="section" id="title-0"><h1>
	子部四十三
</h1><hr/></div>
<div class="section" id="title-1"><h2>
	雜家類存目十
</h2></div>
<div class="section" id="title-2"><h2>
	豐暇觀頤四卷<span class="jiazhu">安徽巡撫採進本</span>
</h2></div>
<p class="em2">
	不著撰人名氏有序三首一稱懶散道人一稱見廬主人一稱醉醒逸叟而卷首復題醉醒逸叟偶閱字詳其詞氣當是一人一題已丑一題辛卯一題癸已皆不著年號中引湯賓尹睡庵集考睡庵集序題萬曆庚戌則此書在是集之後已丑爲順治六年辛卯爲順治八年癸巳爲順治十一年是國朝人矣其曰豐暇蓋取謝靈運詩卧病豐暇豫之意皆雜引文集說部不分門目多放曠之言出入於佛老之間至於元帝垂訓之類亦登簡牘孰聞之而孰錄之乎
</p>
<div class="section" id="title-3"><h2>
	懿行編八卷<span class="jiazhu">浙江巡撫採進本</span>
</h2></div>
<p class="em2">
	國朝李瀅撰瀅字鏡石揚州興化人其書取諸史中嘉言懿行可爲法程者分類標題紀事之後間爲論斷遠自上古近至明代凡二十九門毎條皆載所採書名而於前人論斷亦節取一二
</p>
<div class="section" id="title-4"><h2>
	無事編二卷<span class="jiazhu">兩淮鹽政採進本</span>
</h2></div>
<p class="em2">
	國朝項眞撰眞字不損秀水人前明諸生入國朝官景陵縣知縣是書摭拾成文漫無風旨雜引故實皆仍其原文今古不辨甚至以喬知之爲晉人疎陋可知矣
</p>
<div class="section" id="title-5"><h2>
	葉書一卷<span class="jiazhu">安徽巡撫採進本</span>
</h2></div>
<p class="em2">
	國朝黄生撰生有字詁已著錄是編皆錄載籍中新雋字句然所採多不倫蓋亦從類書摘抄以備文字之用非以是爲著述也
</p>
<div class="section" id="title-6"><h2>
	倫史五十卷<span class="jiazhu">直隸總督採進本</span>
</h2></div>
<p class="em2">
	國朝成克鞏撰克鞏字淸壇大名人前明崇禎癸未進士國朝補選庶吉士官至保和殿大學士是編以五倫分五門各有子目君臣爲數四十五父子爲數二十二夫婦爲數十一兄弟爲數十六朋友爲數三十三考克鞏休致在康熙三年此書成於康熙十六年蓋晚嵗田居借編摩以送老採摭蕪雜固非所計也
</p>
<div class="section" id="title-7"><h2>
	多識集十二卷<span class="jiazhu">直隸總督採進本</span>
</h2></div>
<p class="em2">
	國朝魏裔介編裔介有孝經注義已著錄是書凡八種一曰快書秘錄二曰廣快秘錄三曰明百家說皆雜錄前人之說四曰耕餘雜語爲寧陽張攀龍撰五曰譚韻新書摘王元禎湖海搜奇等書而成者六曰遺詩碎金則皆詩話也七曰三國問答爲陳繼儒撰八曰梨雲尺牘爲袁宏道撰皆取各家原本節錄之不足以言著書也
</p>
<div class="section" id="title-8"><h2>
	雅說集十九卷<span class="jiazhu">直隸總督採進本</span>
</h2></div>
<p class="em2">
	國朝魏裔介編是書采雜記小品凡十九種一曰劄記内外篇二曰聞居擇言三曰小心齋劄記四曰南牖日箋五曰忠節語錄六曰嵗寒居答問七曰大中八曰述古自警九曰居學錄十曰庸言十一曰好善編身世言十二曰荆園小語十三曰野語十四曰知至編十五曰芝在堂語十六曰管言十七曰剩言十八曰中語十九曰退居瑣言皆明季及國初人作亦裔介隨意摘錄刻爲一集
</p>
<div class="section" id="title-9"><h2>
	佳言玉屑一卷<span class="jiazhu">直隸總督採進本</span>
</h2></div>
<p class="em2">
	國朝魏裔介編其體例與多識集雅說集相同所採凡陳繼儒讀書十六觀十六條安得長者言四十二條巖栖幽事二十九條徐太室歸有園麈談十一條屠隆娑羅館淸言四十六條皆取之眉公秘笈中也
</p>
<div class="section" id="title-10"><h2>
	牛戒續鈔三卷<span class="jiazhu">直隸總督採進本</span>
</h2></div>
<p class="em2">
	國朝魏裔介撰裔介因世祖章皇帝刊印牛戒彚鈔乃裒集諸書所載有關於牛戒者列爲三篇自序謂發明彚鈔之本旨而推廣皇上好生之德云
</p>
<div class="section" id="title-11"><h2>
	希賢錄十卷<span class="jiazhu">直隸總督採進本</span>
</h2></div>
<p class="em2">
	國朝魏裔介編分爲學敦倫致治教家涉世五門每門又各分子目以嘉言善行分注乃康熙辛酉裔介致仕後所作其嘉言多採諸家語錄善行則兼采雜說不甚簡汰云
</p>
<div class="section" id="title-12"><h2>
	資麈新聞七卷<span class="jiazhu">直隸總督採進本</span>
</h2></div>
<p class="em2">
	舊本題國朝魏裔介撰其書亦鈔撮雜說而成卷一曰鬼神類皆記幽冥因果還魂托生之事遇仙佛名號必跳行出格書之已決非裔介所爲至附冒襄鑴經靈驗四則其中先大夫字乃襄自稱其父亦空一字書之裔介亦未必如此之憒憒卷二曰陰陽類皆方術家言云出神樞經洞元經人元秘樞經次以楊光先陽宅闢謬次以星野諸圖卷三曰詞賦類皆抄錄優伶戲文小曲卷四曰韻學類全抄顧炎武唐宋韻譜舊文卷五無門目其子目一曰南中遺事記福王時軼聞所記黃道周用兵必繫其兩手以防肆掠殆非事實一曰都門三子傳乃王崇簡作卷六曰盜賊類記李自成始末頗稱楊嗣昌之功而以蔡懋德與李建泰同稱皆斥爲庸鄙亦非公論卷七曰方域類前爲琉球圖後全錄張學禮使琉球記全書皆體例猥雜謬陋百出與裔介他書如出二手又裔介以講學爲事而此書推尊二氏如恐不及亦與其生平言行如出兩人疑或妄人所托名歟
</p>
<div class="section" id="title-13"><h2>
	嗜退庵語存十卷<span class="jiazhu">浙江巡撫採進本</span>
</h2></div>
<p class="em2">
	國朝嚴有穀撰有穀字旣方歸安人是書爲其子我斯所刊稱其晚年結庵城東隅顔曰嗜退網羅古名儒碩輔嘉言懿行及陰陽圖緯兵農禮樂百家衆流之書探綜研究成一家言用以娛老名曰語存析爲内外編外編卷帙稍多故先梓内編以問世其書凡分三十類分隸古事間附論斷蓋亦格言之類我斯所謂陰陽圖緯兵農禮樂者則未覩焉豈皆在外編乎
</p>
<div class="section" id="title-14"><h2>
	勝飮編一卷<span class="jiazhu">編修程晉芳家藏本</span>
</h2></div>
<p class="em2">
	國朝郞廷極撰廷極有文廟從祀先賢先儒考已著錄是書雜採經史中以酒爲喻之語彚輯成編自序謂不飮而勝於飮故名之曰勝飮然所錄僅數十條簡畧太甚如引祭酒挈壺氏之類亦多牽率
</p>
<div class="section" id="title-15"><h2>
	經世名言十二卷<span class="jiazhu">江蘇巡撫採進本</span>
</h2></div>
<p class="em2">
	國朝蘇弘祖撰弘祖字光啟湯陰人順治丙戌進士官知縣是編多採宋人格言及明人語錄分志學明倫修己窒欲愼言待人涉世治家訓後治道當官用人十二類其曰經世名言者自序謂關乎身心之學所謂名言裨乎出處之微所謂經世云
</p>
<div class="section" id="title-16"><h2>
	寄園寄所寄十二卷<span class="jiazhu">江西巡撫採進本</span>
</h2></div>
<p class="em2">
	國朝趙吉士撰吉士有續表忠記已著錄是編採掇諸家說部分十二門曰囊底寄皆智數事也曰鏡中寄皆忠孝節義事也曰倚杖寄述山川名勝也曰撚鬚寄詩話也曰滅燭寄談神怪也曰焚麈寄格言也曰獺祭寄雜錄故實也曰豕渡寄考訂謬誤也曰裂眥寄記明末冦亂及殉冦諸人也曰驅睡寄遺事之可爲談助者也曰泛葉寄皆徽州佚聞也曰揷菊寄皆諧謔事也所載古事十之二三明季事十之七八採掇頗富而雅俗並陳眞僞互見第成爲小說家言而已
</p>
<div class="section" id="title-17"><h2>
	擇執錄十二卷<span class="jiazhu">直隷總督採進本</span>
</h2></div>
<p class="em2">
	國朝王家啟撰家啟字誠庵蔚縣人順治辛卯舉人官廣東新會縣知縣是書雜采嘉言善事分三十四門蓋鄉聞勸善之書趙善璙自警編之類也以擇執爲名過其實矣
</p>
<div class="section" id="title-18"><h2>
	壽世秘典十八卷<span class="jiazhu">兩江總督採進本</span>
</h2></div>
<p class="em2">
	國朝丁其譽撰其譽字蜚公如臯人順治乙未進士官行人司行人是書專爲養生而作凡分十二門曰月覽曰調攝曰類物曰集方曰嗣育曰種德曰訓紀曰法鑒曰佚考曰典畧曰淸賞曰瑣綴所引各條俱各註書名於其下大抵撮月令廣義玉燭寳典諸書爲之其法鑒典畧二門有錄無書注云嗣刻則未成之本也
</p>
<div class="section" id="title-19"><h2>
	同歸集十六卷<span class="jiazhu">内府藏本</span>
</h2></div>
<p class="em2">
	國朝吳調元撰調元字雨蒼石城人據卷首胡世安序蓋嘗以舉人官教諭者也是書成於順治丁酉雜採前古至明末國初故實分孝順忠愛孝行世德義門女範放生佛果八門每條附以諭斷大旨主因果之說故其自序稱願以是集告天下之讀孔孟書而存菩提心者云
</p>
<div class="section" id="title-20"><h2>
	聞鐘集<span class="jiazhu">無卷數　浙江巡撫採進本</span>
</h2></div>
<p class="em2">
	國朝勞大輿撰大輿有甌江逸志已著錄是編分爲五集每集前俱有自序後附其子嵃跋其三集序中稱順治戊戌榜發落拓如故蓋嘗舉於鄉而不第者也所載皆前人格言懿行末附儒門功過格當官功過格二篇乃取袁黃顔光衷舊本刪補之其意在勸善規過而皆主於積德積福因緣果報之說則亦爲下等人說法者也
</p>
<div class="section" id="title-21"><h2>
	遂生集十二卷<span class="jiazhu">兩江總督採進本</span>
</h2></div>
<p class="em2">
	國朝王晫撰晫字丹麓仁和人是書前有順治庚子晫自序曰予所纂輯中善惡果報捷於影響無非欲使天下之人不失好生之意天下之物得遂樂生之情故以遂生爲名書中盛陳因果多叅以神怪之說如文昌化書之類皆據爲實事蓋爲悚動下愚設也晫所作今世說曰曹顧庵目遂生集爲鷲苑杠梁文津爲藝林餦脯文津今未見此集則了不異人耳
</p>
<div class="section" id="title-22"><h2>
	畜德錄二十卷<span class="jiazhu">江蘇巡撫採進本</span>
</h2></div>
<p class="em2">
	國朝席啟圖撰啟圖字文輿震澤人官内閣中書舍人是集取周秦以來迄於元明嘉言善行分爲二十一類亦間附批評取大畜象傳君子多識前言往行以畜其德之義故以名書
</p>
<div class="section" id="title-23"><h2>
	四本堂座右編二十四卷<span class="jiazhu">江西巡撫採進本</span>
</h2></div>
<p class="em2">
	國朝朱潮遠編潮遠字卓月揚州人其序自稱朱子之後當有所考也是書成於康熙甲辰分四門一曰起家二曰治家三曰齊家四曰保家每門又各分六子目每目爲一卷皆雜採前言往行因舊文而稍刪潤之
</p>
<div class="section" id="title-24"><h2>
	敦行錄二卷<span class="jiazhu">浙江巡撫採進本</span>
</h2></div>
<p class="em2">
	國朝張鵬翮撰鵬翮有忠武志已著錄是書輯古來嘉言善行以敦本適用分上下卷中間又分二十一門書成於康熙丁巳後十年丁卯慈谿縣知縣方允獻爲之注蓋鵬翮官浙江巡撫時也所紀皆厚德之事而以徵驗一篇終之則近乎因果之說涉於有爲而爲矣故列之雜家類焉
</p>
<div class="section" id="title-25"><h2>
	學仕要箴五卷<span class="jiazhu">江蘇巡撫採進本</span>
</h2></div>
<p class="em2">
	國朝張圻編圻字邑翼崑山人卷首徐元文序謂莘田侍御始集仕學格言圻續爲纂輯凡分十類曰存心曰省身曰型家曰處物曰養蒙曰舉業曰居官曰臨民曰仕宦曰愼刑首標蔣伊鑒定伊即序所稱莘田侍御是此書實伊所作而圻稍増益之其標曰鑒定者蓋讓其名於圻耳
</p>
<div class="section" id="title-26"><h2>
	秦氏閨訓新編十二卷<span class="jiazhu">江蘇巡撫採進本</span>
</h2></div>
<p class="em2">
	國朝秦雲爽撰雲爽有紫陽大旨已著錄是書成於康熙丙寅因呂氏閨範而增損之而分爲后妃女主女道兄弟婦道妯娌嫡庶母道後母雜錄處變十一目則體例略殊
</p>
<div class="section" id="title-27"><h2>
	庸行篇八卷<span class="jiazhu">浙江巡撫採進本</span>
</h2></div>
<p class="em2">
	國朝牟允中撰允中字叔庸天津人是書因揚州史典願體集而叅補之皆先正格言分門編輯自達觀以至警醒凡三十三類每類採輯數十則大都取其明白顯易可以訓俗化愚其立教類有允中自著讀書之法兼論及於時文並引八股講論數條蓋以訓其家塾子弟者也
</p>
<div class="section" id="title-28"><h2>
	人道譜<span class="jiazhu">無卷數　浙江巡撫採進本</span>
</h2></div>
<p class="em2">
	國朝閔忠撰忠歸安人是書仿劉宗周人譜之意以孝弟忠信禮義廉恥爲人之要分爲八集各爲標目雜採史事而各引先儒之說以發明之
</p>
<div class="section" id="title-29"><h2>
	讀書樂趣八卷<span class="jiazhu">内府藏本</span>
</h2></div>
<p class="em2">
	國朝伍涵芬撰涵芬字芝軒於潛人康熙丁卯舉人是書首載朱子四時讀書樂歌以見命名之意然四詩晦庵集不載據仙居縣志載此四詩題爲縣人翁森作稱森字秀卿號一瓢宋亡後隱居不仕著有一瓢集云云則涵芬題爲朱子者誤也書中分盪胸澄心澹緣怡情論文勵業品詩七類而怡情類半載花譜品詩類附入己作亦龎雜之甚
</p>
<div class="section" id="title-30"><h2>
	硯北雜錄<span class="jiazhu">無卷數　編修勵守謙家藏本</span>
</h2></div>
<p class="em2">
	國朝黃叔琳編叔琳有硯北易抄已著錄是書上至天文地理下至昆蟲草木凡經史所載旁及稗官小說據其所見各爲採錄亦間附以己意大抵主於由博返約以爲考據之資中多簽題粘補之處皆叔琳晩年手自刪改蓋猶未定之本也
</p>
<div class="section" id="title-31"><h2>
	孝史類編十卷<span class="jiazhu">浙江巡撫採進本</span>
</h2></div>
<p class="em2">
	國朝黃齊賢編齊賢字敬思嘉興人是編前列孝經次述厯代帝王孝行次述厯代孝子各以事迹相似者分類紀之凡二十有二門孝爲百行之原發於至性各不相師未可冗陳條目至於修道度親一門尤爲二氏之言非儒者之道矣
</p>
<div class="section" id="title-32"><h2>
	經術要義四卷<span class="jiazhu">浙江巡撫採進本</span>
</h2></div>
<p class="em2">
	國朝高元標撰元標字琴山嘉興人其書雜採舊文分門排纂自孝行至閨範凡二十五目末附報應一門所徵引尤涉荒誕標曰經術要義未免名實不符矣
</p>
<div class="section" id="title-33"><h2>
	查浦輯聞二卷<span class="jiazhu">浙江巡撫採進本</span>
</h2></div>
<p class="em2">
	國朝查嗣瑮撰嗣瑮字德尹海寧人康熙庚辰進士官至翰林院侍講是書乃抄撮雜家之言可資博覽者大抵皆節錄原文無所考據間有自附新語不過數條下卷内有西湖事蹟十餘則乃以補吳焯錢塘志所未及者其以鶴林玉露爲葛立方作未免筆誤至以楊瑀爲楊琚以葉子奇爲葉子才則校刊者之疎也
</p>
<div class="section" id="title-34"><h2>
	會心錄四卷<span class="jiazhu">衍聖公孔昭煥家藏本</span>
</h2></div>
<p class="em2">
	國朝孔尚任撰尚任有節序同風錄已著錄是編雜採古人淸言佳事略如沈括淸夜錄周密志雅堂雜抄之例自序云不攷出處不次前後不分體例間有複譌者亦懶於刪蓋林居多暇姑以寄意而已非有意於著書也
</p>
<div class="section" id="title-35"><h2>
	範家集略六卷<span class="jiazhu">原任工部右侍郞李友棠家藏本</span>
</h2></div>
<p class="em2">
	國朝秦坊撰坊字表行號儼塵無錫人是編分身範程範文範言範說範閨範自周秦以及明代凡前賢格言懿行彚爲一帙然頗冗雜如宋太祖誓碑一事旣以帝王之事雜於臣庶中而不殺柴氏子孫亦無預於身範也
</p>
<div class="section" id="title-36"><h2>
	範身集略八卷<span class="jiazhu">浙江巡撫採進本</span>
</h2></div>
<p class="em2">
	國朝秦坊編坊範家集略以身範爲先然僅書中之一門未爲賅備故繼爲此編專明範身之義分爲八部曰成部應部容部貞部愼部坦部辨部誡部每一部爲一卷各有子目共二十六目範家集略皆不載所出之典而此所徵引必註某人某文體例較善然捃摭旣富亦不免儒墨兼陳
</p>
<div class="section" id="title-37"><h2>
	閑家編八卷<span class="jiazhu">浙江巡撫採進本</span>
</h2></div>
<p class="em2">
	國朝王士俊撰士俊字犀川平越人康熙辛丑進士官至河東總督是編分家訓家禮家政家壺四門又各立子目皆雜引古書間叅以已見大抵習見之詞其家壺之名又頗嫌杜撰於古無稽也
</p>
<div class="section" id="title-38"><h2>
	訓俗遺規五卷<span class="jiazhu">江蘇巡撫採進本</span>
</h2></div>
<p class="em2">
	國朝陳宏謀編宏謀有大學衍義輯要已著錄此書乃其爲江蘇按察使時以獄訟繁多因集古今名言人人易曉者勒成四卷刊布宣諭後無錫華希閔爲之重刻又益以邵寳手帖顧憲成示兒帖高攀龍家訓及國朝張英聰訓齋語及其先世悰韡所著家勸共爲一編云
</p>
<div class="section" id="title-39"><h2>
	學統存二十四卷<span class="jiazhu">江西巡撫採進本</span>
</h2></div>
<p class="em2">
	國朝宋士宗撰士宗有史學正藏已著錄是書分二十四門各爲一卷多摘錄前人之說其自序謂周有老莊宋有象山明有文成兼之宗杲大鑑輩日與吾黨爭理即濂洛關閩復生不能驟起而勝也大抵攻陸王之學以尊程朱然書名學統而中多雜引史事及說部諸書龎雜不可枚舉至志異一門尤多怪誕不經之語如淸異錄所載繾綣司氤氳大使之類豈亦有關於道學之統乎
</p>
<div class="section" id="title-40"><h2>
	權衡一書四十一卷<span class="jiazhu">直隸總督採進本</span>
</h2></div>
<p class="em2">
	國朝王植撰植有四書叅注已著錄是編雜採諸書之言而間斷以己意分類四十子目一百四十九每一類爲一卷惟制勝分二子卷故爲四十一卷其曰權衡一書者自序謂王充有論衡蘇洵有權書衡論皆爲一家之私意而此一書則合古今之嘉言而爲之權衡也然惟其爲一家之言故其析理有定說雖偏而不雜植乃聚百家之言連篇累牘繁而無章忽似類書忽似說部其病正在不主一家也
</p>
<div class="section" id="title-41"><h2>
	多識類編二卷<span class="jiazhu">兵部侍郞紀昀家藏本</span>
</h2></div>
<p class="em2">
	國朝曹昌言撰昌言字禹拜新建人是編乃其劄記之文分動物植物二門雜採諸書所載物性物理以儷語聯綴成文頗爲博洽前有南城陶成序稱雍正丁未仲夏昌言以疾卒年二十有八其兄以所著格物類纂二卷付梓乞成爲序所稱書名與此本不符末有其兄茂先所作行狀則稱昌言聞名山勝蹟異卉奇葩必周厯游覽究其本末間從野老農夫詢動植情形得其實歸即筆之於書所著有玉隆紀游多識類編輿圖輯略四書薈言諸書今仍名爲多識類編殆初名格物類纂後改今名歟
</p>
<div class="section" id="title-42"><h2>
	養知錄八卷<span class="jiazhu">編修曹錫齡家藏本</span>
</h2></div>
<p class="em2">
	國朝紀昭撰昭有毛詩廣義已著錄是編乃其訓課家庭之作雜引諸書所載嘉言懿行而以己意發明之分爲八門一曰論事父母舅姑二曰論别夫婦内外三曰論處兄弟妯娌四曰論教子孫五曰論厚宗族六曰論御奴僕七曰論制財用八曰通論大旨皆爲家庭以内而設故不及涉世之事其曰養知錄者自序謂人爲利欲所昏習俗所染於是盡失其本心之明豈人本無知哉蓋所以喪其良心者有由然耳特爲指其大義以養其良心良能故曰養知云
</p>
<div class="section" id="title-43"><h2>
	閑家類纂二卷<span class="jiazhu">侍講學士彭紹觀家藏本</span>
</h2></div>
<p class="em2">
	國朝彭紹謙撰紹謙字濟光長洲人乾隆丁卯舉人官至曹州府桃源同知是編裒輯治家格言分爲十類曰敦倫曰培本曰學術曰閑邪曰愼交曰壺教曰貽謀曰治生曰馭下曰廣愛貽謀門後附家塾課約一篇則紹謙所自述也大旨爲啟導下愚而作故多涉於計較利害然不談因果亦不談神怪在勸善書中猶爲不詭於正云
</p>
<div class="section" id="title-44"><h2>
	課業餘談三卷<span class="jiazhu">編修程晉芳家藏本</span>
</h2></div>
<p class="em2">
	國朝陶煒撰煒字賓玉秀水人其書仿釋名廣雅之體採輯經史中淺近而易解者以類編載自天地至古音轉注分二十有一篇大槩人所習知稍加裒綴别無考訂之處甚至採昭明文選之注連行累牘而没所自來尤非著書之體
</p>
<div class="section" id="title-45"><h2>
	福壽陽秋<span class="jiazhu">無卷數　内府藏本</span>
</h2></div>
<p class="em2">
	國朝魏博編博字約之江寧人其書凡分五集首集爲勸善篇二集爲省克篇三集爲修齊錄四集爲秦庭鏡五集爲淸涼散皆取前人格言編次成書大旨勸人修福延壽故以爲名然多主於因果報應故不免闌入二氏之說
</p>
<div class="section" id="title-46"><h2>
	言行彚纂十卷<span class="jiazhu">江蘇巡撫採進本</span>
</h2></div>
<p class="em2">
	國朝王之鈇撰之鈇號朗川湘陰人是編分四十門皆雜採古人嘉言懿行以己意潤飾之皆不著所出亦不盡原文所有蓋通俗勸善之書爲下里愚民而設者故語多鄙俚且多叅以禍福之說云
</p>
<div class="section" id="title-47"><h2>
	諸儒檢身錄一卷<span class="jiazhu">鴻臚寺少卿曹學閔家藏本</span>
</h2></div>
<p class="em2">
	國朝令狐亦岱撰亦岱字太峰猗氏人由左翼宗學教習官縉雲縣知縣是編即其官縉雲時所刻雜採諸儒格言分爲八門曰讀書曰講學曰治心曰持躬曰處事曰接物曰理家曰居官共一百六十二條各以己意發明之詞旨淺近蓋爲初學設也
</p>
<div class="section" id="title-48"><h2>
	心鏡編十卷<span class="jiazhu">浙江巡撫採進本</span>
</h2></div>
<p class="em2">
	國朝譚文光撰皆裒輯前言往行之可爲法戒者故以心鏡爲名分敦倫修身勤學積德治家居官涉世愛物樂天養生十類每一類爲一卷取格言舊本抄撮而成亦自警編厚德錄之類
</p>
<div class="section" id="title-49"><h2>
	子苑一百卷<span class="jiazhu">衍聖公孔昭煥家藏本</span>
</h2></div>
<p class="em2">
	不著撰人名氏抄本之首有籍圃主人麥溪張氏二小印不知爲著書之人爲藏書之人也其書雜採諸子分人倫性行學業政事人事五門每門之中又各分子目於一事而彼此異同或字句有増損者皆叅校分注其用意頗不苟而所載泛濫太甚如博物志舊列小說家謂之子可也水經注則史部地理之書檀弓亦經部禮記之文總曰子苑名與實不相應也是亦愛博之過矣
</p>
<p class="em2">
	右雜家類雜纂之屬一百九十八部二千七百三十七卷<span class="jiazhu">内十三部無卷數</span>皆附存目
</p> 



</div></body></html>