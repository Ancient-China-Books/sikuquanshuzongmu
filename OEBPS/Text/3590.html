<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百七十五·集部二十八（别集類存目二）</title></head><body><div id="text">

<p>
<strong>欽定四庫全書總目卷一百七十五</strong>
</p>
<div class="section" id="title-0"><h1>
	集部二十八
</h1><hr/></div>
<div class="section" id="title-1"><h2>
	别集類存目二
</h2></div>
<div class="section" id="title-2"><h2>
	明宣宗詩文一卷<span class="jiazhu">浙江范懋柱家天一閣藏本</span>
</h2></div>
<p class="em2">
	按明史藝文志載宣宗文集四十四卷今未見傳本此冊僅廣寒殿記一卷玉簪花賦一首詩歌詞曲三十九首非其全帙也朱彝尊明詩綜所錄宣宗詩多此冊所未載意者彝尊尚及見其集歟
</p>
<div class="section" id="title-3"><h2>
	御製回文詩一卷<span class="jiazhu">左都御史張若溎家藏本</span>
</h2></div>
<p class="em2">
	案此集載朱當㴐所輯國朝典故中惟題曰御製不著朝代明史藝文志不著錄不知何帝所作其詩以春夏秋冬四景爲題有龍文連環八卦諸體凡二十八首蓋偶然游戲之作流傳於外與他書宣示頒賜見諸國史者有殊故史不載也
</p>
<div class="section" id="title-4"><h2>
	元宫詞一卷<span class="jiazhu">浙江廵撫採進本</span>
</h2></div>
<p class="em2">
	不著撰人名氏前有自序稱永樂元年欽賜余家一老嫗年七十矣乃元宫之乳姆女知宫中事爲最悉間嘗細訪之一一備陳其事故余詩中所錄皆元宫之實事云云末題永樂四年夏四月朔日蘭雪軒製後有毛晉跋亦不知爲何許人案朱彝尊靜志居詩話曰元宫詞百首宛平劉效祖序稱周恭王所撰考定王以洪武十四年之國洪熙元年薨序題永樂四年則爲定王無疑矣定王名橚太祖第五子也明史周王橚傳用彝尊之說蓋以所考爲允矣詩凡一百首其中如東風吹綻牡丹芽一首燈月交光照綺羅一首玉京涼早是初秋一首深宫春暖日初長一首二十餘年備掖庭一首月明深院有霜華一首珊瑚枕冷象牙床一首金鴨燒殘午夜香一首惻惻輕寒透鳯幃一首憔悴花容只自知一首小樓春淺杏花寒一首御溝春水碧如天一首燕子泥香紅杏雨一首春情只在兩眉尖一首白露横空殿宇涼一首纎纎初月鵞黄嫩一首夢覺銀臺畫燭殘一首曉燈垂熖落銀釭一首尋常宫怨之詞殆居五分之一非惟語意重複且厯代可以通用不必定屬於元頗爲冗泛其他切元事者皆無註釋後人亦不盡解不及楊允孚灤京雜詠多矣
</p>
<div class="section" id="title-5"><h2>
	楓林集十卷<span class="jiazhu">安徽巡撫採進本</span>
</h2></div>
<p class="em2">
	明朱升撰升有周易旁註已著錄是編前八卷皆詩文而以官誥及太祖手勅編入第一卷首與升文相連殊爲非體第九卷載徽州府志本傳一首廖道南所撰詩贊一首並翼運節畧十餘則第十卷爲附錄皆當時投贈詩文也升於明興之初叅贊帷幄兼知制誥一切典制多出其手與陶安宋濓等名望相埓陳敬則明廷雜記嘗稱其李善長徐逹常遇春劉基四誥惜明文衡未及收入明史本傳載太祖大封功臣制詞多升撰時稱典核蓋據是文然統觀全集文章乃非所長詩學擊壤集而不成頗近鄙俚故朱彝尊明詩綜絶不登其一字況升身本元臣曾膺爵祿而賀平浙東賦序肆言醜詆毫無故君舊國之思是尤不可爲訓也
</p>
<div class="section" id="title-6"><h2>
	槎翁集八卷<span class="jiazhu">兩淮馬裕家藏本</span>
</h2></div>
<p class="em2">
	明劉崧撰崧有槎翁詩集已著錄是編乃其文集羅允升所校正而吉安知府徐士元爲之刋板其文頗傷流易殊不及其詩
</p>
<div class="section" id="title-7"><h2>
	野莊集六卷<span class="jiazhu">兩淮馬裕家藏本</span>
</h2></div>
<p class="em2">
	明王鈍撰鈍字士魯太康人元至正丙午進士洪武初徵授禮部主事厯官浙江布政使建文中召爲戶部尚書燕王簒位仍故官後以布政使勒致仕事迹具明史本傳是集凡詩二卷文四卷皆未能入格前有王崇慶序謂嘉靖中其後裔曰朝獻者始謀梓之蓋集中多稱建文爲今上皇帝故靖難後懼觸語禁久而不敢出也
</p>
<div class="section" id="title-8"><h2>
	滄浪櫂歌一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明陶宗儀撰宗儀有國風尊經已著錄是編詩詞合爲一卷前有正德丁丑松江唐錦序稱其集不傳惟得此一卷爲宗儀所自編今考其中詩詞皆巳載南村集中惟題卞莊子刺虎圖七言古詩一首題岳王廟七言長律十四韻一首爲南村集所未載耳又對月七言律詩甘旨未能娛綵侍句南村集作娛綵服疑此本爲悞南浦詞序中一水並九山南過村外以入於海句南村集作一水兼九山則南村集誤也
</p>
<div class="section" id="title-9"><h2>
	危學士全集十四卷<span class="jiazhu">江西廵撫採進本</span>
</h2></div>
<p class="em2">
	明危素撰素有草廬年譜已著錄其原集本五十卷世久無傳明歸有光得其手藁因編爲說學齋藁凡一百三十餘篇又所作詩名雲林集乃納新所編此本文十三卷詩一卷乃其鄕人取二集彚輯而成雖名全集實非原本故今仍錄說學齋稿雲林集以存其舊此本則附存目焉
</p>
<div class="section" id="title-10"><h2>
	元釋集一卷<span class="jiazhu">編修汪如藻家藏本</span>
</h2></div>
<p class="em2">
	明釋克新撰克新姓余氏字仲銘自號江左外史又稱爲雪廬和尚鄱陽人元末住嘉興水西寺洪武初召至南京嘗奉詔徃西域招諭吐番所著有雪廬南詢藁此本别題元釋集僅古今體詩六十餘首考賴良大雅集載有克新詩四首而此本皆無之蓋後人於雪廬集中摘錄抄存非其全稿也
</p>
<div class="section" id="title-11"><h2>
	愛禮集十卷<span class="jiazhu">浙江廵撫採進本</span>
</h2></div>
<p class="em2">
	明劉駟撰駟字宗道龍谿人洪武初徴秀才入試者八千人駟爲第一授都御史尋坐事徙滇卒門人私諡愛禮先生故以名集凡文三卷詩二卷中庸說一卷書啟三卷附錄一卷駟宗陳淳之學詩文多涉性理畧似語錄之體中庸說乃講授口義亦無所發明集爲弘治六年浙江叅政林進卿所刋附錄愼獨翁行狀紀駟父寳與駟平生行實頗具乃其門人漳州陳拯所述又附趙先生書一首則駟之師趙彦進也
</p>
<div class="section" id="title-12"><h2>
	坦齋文集二卷<span class="jiazhu">江蘇廵撫採進本</span>
</h2></div>
<p class="em2">
	明劉三吾撰三吾字如孫自號坦坦翁茶陵人洪武中官翰林學士事迹具明史本傳案鄭曉雷禮王世貞並謂三吾於洪武三十年以罪誅死蔣一葵又謂三吾以作大誥漏言賜死明史則稱以考試不實戍邊建文初召還今集中有勅下御製大明一統賦實建文時所撰與史相合是曉等所載皆不確知其集在明代不甚傳故以曉等熟於掌故者亦未之見矣此本乃成化中桐江俞藎官茶陵時所刋萬曆戊寅茶陵知州韓城賈緣又重刋之三吾於洪武中典司文章頗被恩遇然其文鈎棘而淺近未能凌轢一時也
</p>
<div class="section" id="title-13"><h2>
	一齋集十六卷<span class="jiazhu">福建廵撫採進本</span>
</h2></div>
<p class="em2">
	明朱善撰善有詩解頤已著錄是集首載聶鉉所作墓誌稱名善繼然集中自稱曰朱善而詩經解頤亦題曰朱善則繼字殆刋本誤也是編前集十卷後集五卷又廣遊集一卷附刊於後善以文章爲明太祖所知然核其品第究不能與宋濓諸人雁行
</p>
<div class="section" id="title-14"><h2>
	甘白集六卷<span class="jiazhu">浙江汪啟淑家藏本</span>
</h2></div>
<p class="em2">
	明張適撰適字子宣蘇州人明初以儒士徵授水部郞中旋放歸見集中所作其妻沈氏壙志而其祭西平侯文則自署雲南滇池漁課司大使是洪武末又嘗官雲南故集中毎自稱滇池老漁也集爲正統丁卯其子收所編文體修潔而未造深厚如在嘉隆以後則爲雅音在元明之間則未能與諸家壁壘相當也
</p>
<div class="section" id="title-15"><h2>
	秫坡詩稿七卷附錄一卷<span class="jiazhu">浙江孫仰曾家藏本</span>
</h2></div>
<p class="em2">
	明黎貞撰貞字彦晦秫坡其自號也新會人洪武初舉邑訓導不就坐事戍遼東尋放歸明史文苑傳附見孫蕡傳中是集初刻於嘉靖庚戌歲久散佚國朝康熙丙寅其後人捜輯重刋凡詩詞賦三卷雜文四卷卷八附以贈言貞少從孫蕡學詩蕡集即其所編次雖所造未深而風格尚爲遒上惜此本掇拾於殘缺之餘其菁華已不槩見矣
</p>
<div class="section" id="title-16"><h2>
	竹居集一卷<span class="jiazhu">兩淮馬裕家藏本</span>
</h2></div>
<p class="em2">
	明王珙撰珙字廷珪常熟人是集爲其曾孫仲申所輯其六世孫古始刋板朱彝尊明詩綜不載其名蓋偶未見也其詩多用洪武正韻蓋當時功令使然大致出入於月泉吟社一派亦時有秀句而邊幅單窘興象未深數首以後語意畧同觀卷中絶無古體其根柢可知矣
</p>
<div class="section" id="title-17"><h2>
	别本袁海叟詩集四卷<span class="jiazhu">江蘇廵撫採進本</span>
</h2></div>
<p class="em2">
	明袁剴撰凱有全集已著錄此本乃正德元年陸深同李夢陽所刪定而何景明授其門人孫繼芳刋於松江深及夢陽景明各爲之序其板久佚今所存者傳鈔之本也後有萬曆已丑王俞跋巳佚其前半不能考見始末惟篇終有偶續前刊輒附數言之語似乎俞又有所續入然題下多註選入詩綜字又似朱彝尊以後之本非其舊編矣
</p>
<div class="section" id="title-18"><h2>
	安分齋集十卷<span class="jiazhu">江蘇廵撫採進本</span>
</h2></div>
<p class="em2">
	明鄭本忠撰本忠自號安分先生鄞縣人洪武癸丑舉明經不起郡教授趙思盛薦授昌國訓導尋陞秦府教授是集乃永樂中其子復言永言所編凡記三卷序二卷賦詩四卷雜文一卷寜波府志稱本忠少篤學從鄕先生舒卓受尚書方國珍據浙東三郡擅爵祿人本忠義不食其粟杜門不仕益務綜覽涵濡渟蓄爲文必中矩度又稱同時有鄭恕者字本忠亦爲昌國訓導建文四年靖難兵至不屈死事載遜國名臣傳疑爲一人然考是集詩文有作於永樂間者姓字官爵偶爾相同未可合而爲一也
</p>
<div class="section" id="title-19"><h2>
	三畏齋集四卷<span class="jiazhu">浙江汪啟淑家藏本</span>
</h2></div>
<p class="em2">
	明朱吉撰吉字季寜吳縣人洪武初官中書舍人是集凡詩二卷雜文二卷据其後序當時蓋嘗刊板今印本久佚惟抄本存元末明初作者林立吉之所著殊未能伯仲其間所以世不甚傳歟
</p>
<div class="section" id="title-20"><h2>
	新本白石山房稿五卷<span class="jiazhu">浙江廵撫採進本</span>
</h2></div>
<p class="em2">
	明張孟兼撰孟兼有白石山房逸稿已著錄是編乃其十一世孫思煌所重編思煌序稱孟兼舊有白石山房文稿二十卷與蜀山遺集並遭囬祿無片紙隻字之存及觀焦竑國史經籍志載孟兼集六卷乃知萬曆初猶存文淵閣<span class="jiazhu">案竑書雖名國史經籍志實鈔合諸史藝文志及諸家書目而成非明文淵閣所貯之書楊士奇張萱二目可以互勘思煌此語殊誤謹附訂於此</span>然秘之内府人間不得而觀茲不過殘編斷簡中採而輯之僅存什一於千百云云今計編中五言古詩九首七言古詩三首排律一首五言律三首七言律六首七言絶句四首樂歌八章聯句二首記四首行狀二首傳一首雜文一首皆掇拾他書而得者附以諸家跋語分爲二卷其三卷至五卷皆載同時投贈及後人詩文傳誌卷帙雖增於舊本而孟兼之著作則無所增也
</p>
<div class="section" id="title-21"><h2>
	靜菴集一卷<span class="jiazhu">兩淮馬裕家藏本</span>
</h2></div>
<p class="em2">
	明張羽撰羽有靜居集已著錄此本刪存原集四分之一改名靜菴集不知何人所選其去取未爲精當
</p>
<div class="section" id="title-22"><h2>
	陳竹山文集四卷<span class="jiazhu">江西廵撫採進本</span>
</h2></div>
<p class="em2">
	明陳誠撰誠有使西域記已著錄是集分内外二篇内篇二卷皆其奉使時所撰述僅文十餘首詩一百三十餘首外篇二卷則皆當時投贈詩文并其先世諸狀也
</p>
<div class="section" id="title-23"><h2>
	退菴遺稿七卷<span class="jiazhu">兩淮馬裕家藏本</span>
</h2></div>
<p class="em2">
	明鄧林撰林初名彝又名觀善字士齋後成祖爲改今名新會人洪武丙子舉人任潯州府貴縣教諭秩滿入京預修永樂大典凡五年出爲南昌教授後又秩滿試高等遷吏部主事宣宗時以事謫杭州在杭多湖山之遊倡和甚富田汝成作西湖志多採之此本乃太常寺少卿會稽陳贄爲廣東參議時掇拾遺稿而成也
</p>
<div class="section" id="title-24"><h2>
	尹訥菴遺稿八卷附錄二卷<span class="jiazhu">江西巡撫採進本</span>
</h2></div>
<p class="em2">
	明尹昌隆撰昌隆字彦謙泰和人洪武丁丑進士永樂二年擢左春坊左中允改禮部主事爲尚書吕震誣搆見殺事迹具明史本傳昌隆死非其罪史稱其爲厲鬼以報震然當燕王搆逆之初昌隆即勸惠帝以禪讓其說甚謬燕王簒立之後獨以是奏得貸死則其人亦不甚可重是集爲其八世孫應中所梓鄒元標序之附錄二卷則載其詔勅行狀序傳之屬也傳中稱爲中允時進講有穿楊集仁宗命其家錄進中途舟覆没於水云云朱彝尊明詩綜祇稱有集而不載其名蓋未見此本然所選送孟潛陽先生教授邵武府學五言古詩一首是編亦不錄蓋採自他書編此集者又未見也
</p>
<div class="section" id="title-25"><h2>
	黄介菴集十一卷<span class="jiazhu">浙江汪啟淑家藏本</span>
</h2></div>
<p class="em2">
	明黄淮撰淮有省愆集已著錄案千頃堂書目載淮所著有介菴集歸田稿均不著卷數此本總名介菴集而分退直入覲歸田三稿疑黄虞稷未見此本但據傳聞載入也據目錄本十二卷今第七卷已佚故以十一卷著錄焉
</p>
<div class="section" id="title-26"><h2>
	冡宰文集一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明張紞撰紞有雲南機務抄黄已著錄此集爲嘉靖中富平訓導王道所編道序稱烽火之餘僅存什一於千百蓋其所遺者僅此也卷首有道所纂宦績一篇言紞以永樂之故勺水不入口如是者七日終於吏部後堂考明史本傳成祖咎建文之改官制者乃令紞解職務月給半俸居京師紞懼自經於吏部後堂妻子相牽投池中死道所云云固善善從長之意然非其實也
</p>
<div class="section" id="title-27"><h2>
	王天遊集十卷<span class="jiazhu">兩江總督採進本</span>
</h2></div>
<p class="em2">
	明王逹撰逹有筆疇已著錄是集乃其門人王孚所編卷末又有其門人翟厚跋謂其館閣鉅製及諸子辨等篇咸未見錄乃重爲增補編次仍爲十卷云云則厚所重定非孚之舊本矣據孚稱逹所著有天遊小稿梅花百詠古今孝子讚俱已梓行詩書二經心法學者多傳之又有耐軒雜錄五卷問津集一卷南歸集一卷通書發明一卷天游詩集十卷文集三十卷今皆未見惟景仰撮書一卷筆疇二卷附於此集之末者今尚有别本行世蓋即從此集鈔出云
</p>
<div class="section" id="title-28"><h2>
	黄忠宣集八卷<span class="jiazhu">兩淮馬裕家藏本</span>
</h2></div>
<p class="em2">
	明黄福撰福字如錫號後樂翁昌邑人洪武甲子舉人官至南京戶部尚書兼掌兵部叅贊留都機務事迹具明史本傳是集爲其子琮所編冠以奉使安南水程殊乖體例餘多手札公牘皆不入格蓋福本以政續傳也
</p>
<div class="section" id="title-29"><h2>
	坦菴文集八卷<span class="jiazhu">江西巡撫採進本</span>
</h2></div>
<p class="em2">
	明梁本之撰本之名混以字行坦菴其别號也泰和人洪武中爲瑞州府學訓導遷溧陽教諭改魯王府紀善本之與其兄潛齊名蕭鎡稱所作浤渟澄深端重典則蓋莊人學者之文然規模與其兄相近骨力根柢則皆不及其兄也
</p>
<div class="section" id="title-30"><h2>
	桐嶼集四卷<span class="jiazhu">浙江汪啟淑家藏本</span>
</h2></div>
<p class="em2">
	明釋德祥撰德祥字麟洲號止菴錢唐人洪武中住持徑山吳之鯨武林梵刹志稱德祥以西園詩忤上意今觀集中所載夏日西園一律有熱時無處可乘涼又有林木三年未得長諸句語意頗近譏諷之鯨說當有所據都穆南濠詩話曰國初詩僧稱宗泐來復同時有德祥者亦工於詩其送僧東遊詩云與雲秋别寺同月夜行船咏蟬云玉貂名並岀黄雀患相連泐復不能道也云云今案送僧一聯乃四靈之末派咏蟬一聯尤落滯相穆之所品殊屬乖方朱彝尊明詩綜於此集雖多所採錄然氣格薄弱終不能與泐等並驅也卷首有福建布政使富春姚肇序稱詩集一卷今本實四卷又集外詩一首其爲何人所分析則不可考矣
</p>
<div class="section" id="title-31"><h2>
	松月集一卷<span class="jiazhu">兩淮鹽政採進本</span>
</h2></div>
<p class="em2">
	明釋睿畧撰睿畧字道權號簡菴蘇州人嘗以松月扁其軒人呼爲松月翁因以名集前有洪武癸酉俞貞序後載姚廣孝塔銘稱其詩格高趣遠絶肖唐人製作無一點塵俗氣今觀其集大致亦承九僧四靈之派而陶冶之力則不及古人故邊幅淺狹意言並盡五首以外規格畧同廣孝之言未爲篤論也
</p>
<div class="section" id="title-32"><h2>
	林公輔集三卷<span class="jiazhu">編修汪如藻家藏本</span>
</h2></div>
<p class="em2">
	明林右撰右字公輔臨海人洪武中官中書舍人進春坊大學士輔導皇太孫以事謫中都教授是集多記序酬應之作惟題後數則間及史事亦無特識至於故國舊君動多詆斥其視徐鉉撰李煜碑但陳運數有歸者用心之厚薄尤相去遠矣
</p>
<div class="section" id="title-33"><h2>
	逃虚子集十一卷類稿補遺八卷<span class="jiazhu">浙江范懋柱家天一閣藏本</span>
</h2></div>
<p class="em2">
	姚廣孝撰廣孝長洲人初爲僧名道衍字斯道洪武中以僧宗泐薦選侍燕邸燕王謀逆資其策力居多簒立之後乃使復姓賜今名爵至資善大夫太子少師封榮國公然迄未改僧服事迹具明史本傳廣孝爲髙啟北郭十友之一所著初名獨菴集殁後吳人合刻其詩文曰逃虚子集後人掇拾放佚謂之補遺其詩淸新婉約頗存古調然與嚴嵩钤山堂集同爲儒者所羞稱是非之公終古不可掩也附載道餘錄二卷持論尤無忌憚姑蘇志曰姚榮國著道餘錄專詆程朱少師亡後其友人張洪謂人曰少師與我厚今死矣無以報之但毎見道餘錄輒爲焚棄云云是其書之妄謬雖親暱者不能曲諱矣
</p>
<div class="section" id="title-34"><h2>
	光菴集二卷<span class="jiazhu">兩淮馬裕家藏本</span>
</h2></div>
<p class="em2">
	明王賔撰賔字仲光長洲人博聞强記尤精醫學隱居奉每以孝行稱少與姚廣孝相善吳中徃哲記稱廣孝旣貴歸訪賔賔弗與見方盥掩而而走黄姬水貧士傳所記相同明史廣孝傳中亦畧載其事然觀賔集有所作賑灾記稱廣孝爲少師鋪陳功德甚至賔殁後廣孝爲之傳亦極稱譽是兩人交契終始如一蓋流俗欲推尊賔者造作此言殊非事實集凡文一卷後附諸家贊頌及吳中古蹟詩一卷詩共一百三十七首各有小序其文務爲奇崛之語間傷冗贅未能成家詩詞亦頗傷流易卷首紀唐鈺林德暘二事全錄舊文而無所論斷或賔嘗手書此二節後人不考誤編入集歟
</p>
<div class="section" id="title-35"><h2>
	别本東里文集二十五卷<span class="jiazhu">江蘇廵撫採進本</span>
</h2></div>
<p class="em2">
	明楊士奇撰士奇有代言録已著錄是集記二卷序六卷題跋四卷碑銘十卷雜交三卷末一卷題曰方外凡爲二氏所作悉别編焉蓋用楊傑無爲集例疑即懷麓堂詩話所謂士奇自定之本以不及全集之完備故附存其目焉
</p>
<div class="section" id="title-36"><h2>
	胡文穆集二十卷<span class="jiazhu">江西廵撫採進本</span>
</h2></div>
<p class="em2">
	明胡廣撰廣有胡文穆雜著已著錄是集其裔孫張書等所刻凡詩八卷應制詩文一卷各體文七卷題跋二卷扈從詩及扈從北征日記一卷其第十九卷即所謂雜著也朱彝尊明詩綜錄其楊白花一首謂世傳袁景文賦此題蓋緣讓皇遜國而作不無故主之思集中過顔平原文信國余靑陽祠輙有弔古之作其題宋思陵所書洛神賦詞意悽惋不類牧豬奴云云似有意爲廣湔洗又卷首米嘉績序極論靖難之事斥死節諸臣之非而以廣之迎降爲是然公論久定要非可以他說解也集中論漢高祖初入關秦王子嬰獻傳國璽王莾簒漢亦從孺子嬰取傳國璽其受傳相似所謂天時非人力所致又論李若水乃宋之賊豈可以列之忠義宋史失討賊之公云云持論殊爲倒置惟記高昌碑有裨史事李元忠神道碑所載事蹟頗詳亦足備唐史之闕耳
</p>
<div class="section" id="title-37"><h2>
	節菴集八卷續編一卷<span class="jiazhu">浙江廵撫採進本</span>
</h2></div>
<p class="em2">
	明高得暘撰得暘字節菴錢唐人遷居臨安洪武間有司以文學薦三爲校官永樂初擢爲宗人府經厯充永樂大典副總裁是集首雜著一卷次各體詩七卷鄒濟墓誌謂其生平稿多不存故所錄僅止於此誌又稱得暘與修永樂大典分掌三禮編摩有方今核所纂三禮諸條於前人經說去取尚爲精審蓋亦博識之士其詩文以淸麗爲宗如曲澗迴溪瑩澈見底而一徃淸激尚少淳蓄之致姚廣孝序乃以江漢奔流曲折千里擬之過其實矣
</p>
<div class="section" id="title-38"><h2>
	存軒集<span class="jiazhu">無卷數　江蘇廵撫採進本</span>
</h2></div>
<p class="em2">
	明趙友同撰友同字彦如浦江人徙居長洲洪武末官華亭訓導永樂初用薦授御醫與修永樂大典五經大全諸書集首結銜稱修職郞太醫院御醫兼文淵閣副總裁蓋明初官制如此也其集皆賦頌記序雜文而無詩共一百四十四翻篇首雖標卷一而書中實不分卷其文沿南宋餘習頗爲平衍在明初未能挺出
</p>
<div class="section" id="title-39"><h2>
	澹然集五卷<span class="jiazhu">兩江總督採進本</span>
</h2></div>
<p class="em2">
	明陳敬宗撰敬宗字光世號澹然居士慈谿人永樂甲申進士選庶吉士預修永樂大典官至國子監祭酒贈禮部侍郞諡文定事迹具明史本傳敬宗與李時勉同舉進士同時爲南北祭酒時勉立朝剛勁而待諸生則平恕敬宗亦立身端直而待諸生則甚嚴然同以德望爲士林師範世不得而優劣之惟文章質朴太甚又遜於時勉耳所著詩文集明史藝文志作十八卷此本乃萬曆四十四年慈谿知縣吳門陳其柱所編僅詩三卷文二卷亦非完本也
</p>
<div class="section" id="title-40"><h2>
	寅菴集三卷外集四卷附錄一卷<span class="jiazhu">兩淮馬裕家藏本</span>
</h2></div>
<p class="em2">
	明羅肅撰肅字汝敬號寅菴以字行廬陵人永樂甲申進士官至陜西巡撫是集爲其元孫廷相所編詩文無詭僻之習亦無精深之致外集四卷皆誥勅像贊誄祭之詞附錄一卷爲桃林四景詩文蓋羅氏聚族之地也
</p>
<div class="section" id="title-41"><h2>
	覺非集十卷<span class="jiazhu">浙江廵撫採進本</span>
</h2></div>
<p class="em2">
	明羅亨信撰亨信字用實號樂素東莞人永樂甲申進士官至左副都御史亨信居諌垣有直聲其廵撫大同宣府值英宗北狩捍城有功生平著述每不留稿是集乃其後人收拾散逸而邱濬祁順爲之詮次其中頌美中官之文至十餘篇編錄者畧不刪汰殊不可解也
</p>
<div class="section" id="title-42"><h2>
	西墅集十卷<span class="jiazhu">浙江朱彝尊家曝書亭藏本</span>
</h2></div>
<p class="em2">
	明曾棨撰棨字子棨永豐人永樂甲申進士第一官至少詹事棨文章捷敏信筆千百言立就劉昌懸笥瑣探稱成祖嘗御試天馬歌棨文先成詞旨瀏亮成祖賜以瑪瑙帶其思速可見然集中一題百首徃徃才氣用事而按切肌理不耐推敲是亦速成之過也此本乃萬曆中永豐知縣德淸吳期炤所選錄雖頗爲簡汰而菁華終鮮鄭瑗并觀瑣言曰曾子棨詩佳處不減崑體曹安讕言長語亦曰曾學士棨蚊睫集絶似唐人殆未確焉
</p>
<div class="section" id="title-43"><h2>
	東墅詩集六卷<span class="jiazhu">浙江范懋柱家天一閣藏本</span>
</h2></div>
<p class="em2">
	明周述撰述字崇述東墅其别號也吉水人永樂甲申進士官至左春坊左庶子事迹具明史本傳述及第時與從弟孟簡同榜成祖至比之二蘇史亦稱其文章雅贍然其詩不出當時臺閣之體
</p>
<div class="section" id="title-44"><h2>
	質菴文集<span class="jiazhu">無卷數　浙江汪啟淑家藏本</span>
</h2></div>
<p class="em2">
	明章敞撰敞字尚文會稽人永樂甲申進士由庶吉士授刑部主事官至禮部侍郞嘗與修永樂大典及五經四書性理大全事迹具明史本傳其集本四十卷其子瑾等所編因倭亂失散兹編所存不及十之二三乃其裔孫元綸所蒐輯也凡賦四篇詩百餘首文僅三篇二篇爲記一篇爲叙又一篇併不標題皆錯雜於詩中殊無倫次又明詩綜載敞長安雪夜歸興絶句集中無之則舛漏亦殊不少末附錄祝壽詩一卷亦非古法也
</p>
<div class="section" id="title-45"><h2>
	南齋摘稿十卷<span class="jiazhu">浙江廵撫採進本</span>
</h2></div>
<p class="em2">
	明魏驥撰驥字仲房號南齋蕭山人永樂乙酉舉人以進士副榜授松江訓導召修永樂大典擢太常寺博士官至南京吏部尚書諡文靖事迹具明史本傳是編爲其孫壻福建布政使錢塘洪鍾所編前集四卷兩京居官時所作後集六卷自景泰辛未歸田至成化辛卯所作蓋驥年九十八始卒故身厯七朝各有著述也前有鍾序云公爲文一本諸性情所發初不事雕刻務奇巧其稿具存皆公親書但其簡帙浩繁未易徧刻再閲原稿凡題上有點注者皆公墨蹟玩其詞意皆有益於事者也因摘取以付諸梓名曰摘稿黄虞稷千頃堂書目别載有驥前後集二十卷蓋其未摘之全稿今未見傳本其存佚不可考矣
</p>
<div class="section" id="title-46"><h2>
	東岡集十卷<span class="jiazhu">兩淮鹽政採進本</span>
</h2></div>
<p class="em2">
	明柯暹撰暹字啟暉更字用晦建德人永樂乙酉領鄕薦年僅十六明年與修永樂大典選入翰林知機宜文字進元兎詩授戶科給事中以三殿災應詔陳言謫交阯驩州知州累遷雲南按察使致仕歸事迹附見明史鄒緝傳是集乃暹晩年所手訂劉定之序稱其詩文奇崛岀人意表今觀所作文豪邁有餘而落筆太快少渟瀠洄蓄之致詩亦矢口即成不耐咀咏是亦登科太早才高學淺之效與
</p>
<div class="section" id="title-47"><h2>
	石潭存稿三卷<span class="jiazhu">兩江總督採進本</span>
</h2></div>
<p class="em2">
	明劉髦撰髦有易傳撮要已著錄是編上卷爲詩中卷即易傳撮要下卷爲義方錄義方錄者皆寄其子定之之手札而定之彚稡成編者也
</p>
<div class="section" id="title-48"><h2>
	若金集二卷<span class="jiazhu">江西廵撫採進本</span>
</h2></div>
<p class="em2">
	明彭百鍊撰百鍊字若金泰和人永樂乙未進士官至廣西道監察御史是編前有任敬敏序稱遺文分爲十四卷而是編僅二卷文三十九首詩四首後附他人所爲碑誌題詠而已考其族孫敏求跋蓋散佚之餘後復重抄成帙也
</p>
<div class="section" id="title-49"><h2>
	歲寒集二卷<span class="jiazhu">浙江汪啟淑家藏本</span>
</h2></div>
<p class="em2">
	明孫瑀撰瑀字原貞以字行德興人永樂乙未進士官至兵部尚書是編乃其孫孚吉等所編凡文一卷詩一卷前有李東陽亭稱其詩平正通逹無鈎棘險怪之熊今觀諸作大抵純任自然不事結搆韓愈所謂此詩有何好有何惡也
</p>
<div class="section" id="title-50"><h2>
	芳洲集十卷<span class="jiazhu">江西廵撫採進本</span>
</h2></div>
<p class="em2">
	明陳循撰循字德遵泰和人永樂乙未進士第一官至戶部尚書華蓋殿大學士英宗復辟謫戍鐵嶺石亨敗後循上疏自訟詔放還事迹具明史本傳是編其裔孫以躍所輯附錄一卷則諭祭文誌銘祭文輓詩乞恩復官疏及祀鄕賢文移首列奏對而無章疏其自訟疏本傳尚載其畧乃削而不存未喻何故殆久而佚其稿耶
</p>
<div class="section" id="title-51"><h2>
	東行百詠集句九卷附芳洲年譜一卷<span class="jiazhu">浙江汪汝瑮家藏本</span>
</h2></div>
<p class="em2">
	明陳循撰是編乃其被謫東行時集古人詩句以成七絶初得三百首復叠和其韻至千餘首集句皆不著姓名頗多竄易牽就和韻諸作更多累句後附年譜一卷乃其門人王翔所錄當時勅諭及循所進詩頌俱載入其中亦非體例也
</p>
<div class="section" id="title-52"><h2>
	襪線集十五卷<span class="jiazhu">江西廵撫採進本</span>
</h2></div>
<p class="em2">
	明蕭儀撰儀字德容樂安人永樂乙未進士官吏部主事以疏論遷都北京不便忤旨見殺明史附見夏原吉傳中是集乃其子超進所編據其原目凡文十卷詩十卷此本僅十五卷蓋詩佚其五卷矣其文有紆徐曲折之致而意境不深其詩爲朱彝尊明詩綜所不錄殆偶未見歟
</p>
<div class="section" id="title-53"><h2>
	半隱集十卷<span class="jiazhu">浙江汪汝瑮家藏本</span>
</h2></div>
<p class="em2">
	明陳衡撰衡字克平淳安人永樂丁酉舉人官亳州學正是集序四卷記一卷說一卷詩四卷附雜文於後末有其甥方漢所撰行狀詩文皆不入格與明初諸人未能方軌並騖也
</p>
<div class="section" id="title-54"><h2>
	石溪文集七卷附錄一卷<span class="jiazhu">江西廵撫採進本</span>
</h2></div>
<p class="em2">
	明周叙撰叙字功叙吉水人永樂戊戌進士官至南京翰林院侍講學士事迹具明史本傳是編詩三卷賦頌詞一卷文三卷又以誥勅誌傳爲附錄一卷史稱叙初選庶吉士作黄鸚鵡賦稱旨得授編修今觀所作雖有春容宏敞之氣而不免失之膚廓蓋臺閣一派至是漸成矣其集編次無法至以五言六句别標一體區之古詩之外而五言長律反入於古詩之中殊乖體例
</p>
<div class="section" id="title-55"><h2>
	尋樂文集二十卷<span class="jiazhu">江西廵撫採進本</span>
</h2></div>
<p class="em2">
	明習經撰經字嘉言號寅淸居士晩自號尋樂翁新喻人永樂戊戌進士官至詹事府詹事經於成祖時亦以試黄鸚鵡賦稱旨擢授編修其賦今在集中又有皇都大一統賦朱彝尊撰日下舊聞未經收入蓋未見此集也集爲其子興化府同知襄所編其文結搆頗有法而意境太狹徃徃失於枯寂未可云似澹而腴詩則七言長句淸婉頗似東楊而他體未能悉稱也
</p>
<div class="section" id="title-56"><h2>
	松臞集二十八卷<span class="jiazhu">江西巡撫採進本</span>
</h2></div>
<p class="em2">
	明曾鶴齡撰鶴齡字延年一字延之㤗和人永樂辛丑進士第一官至侍講學士詩多牽率之作命意不深而措詞結局徃徃爲韻所窘殆非所擅長文則說理明暢次序有法大抵規橅歐陽頗近王直抑菴集而沉著則不及也直爲作墓誌於其文章亦無所稱譽云
</p>
<div class="section" id="title-57"><h2>
	河汾詩集八卷<span class="jiazhu">浙江汪汝瑮家藏本</span>
</h2></div>
<p class="em2">
	明薛瑄撰瑄有讀書錄已著錄是集第一卷載賦五篇餘皆古今體詩其孫禥於成化間裒拾遺稿而成門人閻禹錫爲之序今考所載詩賦皆已編入全集中此猶其初出别行之本也
</p>
<div class="section" id="title-58"><h2>
	嘯臺集二十卷木天淸氣集十四卷<span class="jiazhu">浙江汪汝瑮家藏本</span>
</h2></div>
<p class="em2">
	明高棅撰棅一名廷禮字彦恢號漫士福建長樂人永樂間自布衣徵爲翰林待詔陞典籍明史文苑傳附見林鴻傳中閩中十子之一也其山居時所作名嘯臺集入京後所作名木天淸氣集棅嘗選唐詩品彚專主唐音實與閩縣林鴻共開晉安一派沿習旣久學者剽竊形似日益庸廓併剏始者受詬厲焉今觀嘯臺集詩八百首尚稍見風骨至木天淸氣集六百六十餘首大率應酬冗長之作淸氣之云殆名不副實其初與林鴻齊名日久論定鴻集尚見傳錄而棅集幾於覆瓿蓋亦有由矣
</p>
<div class="section" id="title-59"><h2>
	道山集六卷<span class="jiazhu">浙江汪汝瑮家藏本</span>
</h2></div>
<p class="em2">
	明鄭棠撰棠字叔美浦陽人永樂中官翰林院檢討是集編次猥雜第一卷爲賦二卷爲辭頌銘贊四言五言古體詩歌行樂府七言絶句塡詞而附以論二篇三卷爲記序而附以五七言律詩五言絶句後又附以雜文殊漫無體例卷四爲經筵講義卷五卷六爲元史評以雜著附入則固唐以來例也棠以文章選入翰林由典籍至檢討而於詩殊不擅長朱彝尊作明詩綜不登一字蓋非疏漏矣
</p>
<div class="section" id="title-60"><h2>
	恒軒集六卷<span class="jiazhu">浙江汪啟淑家藏本</span>
</h2></div>
<p class="em2">
	明韓經撰經字本常山陰人宋太尉琦之十二世孫以行誼稱於鄕里屢徵不出家居教授以終是集乃其子監察御史陽所編凡古體詩二卷近體詩四卷語多質直主於抒寫已意而止非屑屑以文字求工者也
</p>
<div class="section" id="title-61"><h2>
	西澗文集十六卷<span class="jiazhu">浙江巡撫採進本</span>
</h2></div>
<p class="em2">
	明熊直撰直字敬方吉水人永樂中舉人以子槩貴贈右都御史是集詩二卷文十四卷有宣德五年楊士奇序稱蘇明允父子一時皆有文名而明尤老成巋然時號老蘇其官位竟不顯曁子貴乃進身後之命敬方亦今之明允乎今觀其文視宋濓王褘去之尚遠似未容上擬眉山也
</p>
<div class="section" id="title-62"><h2>
	鳯鳴後集十卷<span class="jiazhu">浙江汪汝瑮家藏本</span>
</h2></div>
<p class="em2">
	明鄭楷撰楷字叔度浦陽人官蜀府左長史是集第一卷中載近體詩數首餘皆雜文前後無序跋其曰後集當尚有前集也朱彝尊明詩綜載義門鄭氏有梴杕幹桐四人而不及楷今觀其謝銀鈔箋中稱長家兄幹則楷爲幹弟殆因不以詩名故彝尊佚之抑或偶未之見耶
</p>
<div class="section" id="title-63"><h2>
	貫珠編貝集五卷<span class="jiazhu">兩淮鹽政採進本</span>
</h2></div>
<p class="em2">
	明沈行撰行字履德錢塘人是編前有魏驥序則當在永樂宣德間也是編皆集句之詩兼取唐宋元人之作貫珠言其聲之和編貝言其材之富然牽强凑合在所不免視後來香屑集之類其工巧自然百不及一矣
</p>
<div class="section" id="title-64"><h2>
	敝帚集二卷<span class="jiazhu">江蘇廵撫採進本</span>
</h2></div>
<p class="em2">
	明陳益撰益字啟行自號行素高安人永樂間以五經教授於其鄕至景泰甲戌始卒是集乃弘治乙未其子楊所刋後燬於火萬曆中其裔孫德又重刋之所載皆古今體詩雜文僅寥寥數篇詩意境頗淸而歉於深厚文亦如之末以同時詩人哀輓之作别爲一卷附於集末則皆德所裒集也
</p>
<div class="section" id="title-65"><h2>
	草窻集一卷<span class="jiazhu">浙江范懋柱家天一閣藏本</span>
</h2></div>
<p class="em2">
	明劉溥撰溥字原博草窻其别號也長洲人宣德初授惠民局副使後調太醫院吏目事迹具明史文苑傳史稱溥恥以醫自名日以吟咏爲事其詩初擬西崑晩更奇縱與湯允勣蘇平蘇正沈愚王淮晏鐸鄒亮蔣忠王貞慶等稱景泰十才子而溥爲之首今九人之集皆未見惟溥集存溥際土木之變忠憤悱惻之意時見於詩亦頗有足取者故朱彝尊靜志居詩話謂其在彼法中猶爲差勝然溥嘗語客云不讀二萬卷書㸔溥詩不得則虚憍太甚矣宋人云不讀萬卷書不行萬里路看杜詩不得溥乃更加一倍乎
</p>
<div class="section" id="title-66"><h2>
	澹軒集七卷<span class="jiazhu">浙江廵撫採進本</span>
</h2></div>
<p class="em2">
	明馬愉撰愉字性和臨胊人宣德丁未進士第一正統五年以侍講學士入直文淵閣官至禮部右侍郞事迹附見明史楊溥傳愉没後詩文散失成化庚子山東叅政邢居正命靑州知府劉時勉裒集遺亡而刋之凡詩賦四卷雜文三卷第六卷又有歌詩錯雜其中蓋隨得隨編故先後無序詩多酬應之作或佳者多佚耶然史稱愉端重簡黙門無私謁論事務寛厚又載其淸理滯獄及善處蕃使二事絶不稱及其著作蓋不以文采見也
</p>
<div class="section" id="title-67"><h2>
	别本澹軒集八卷<span class="jiazhu">兩淮鹽政採進本</span>
</h2></div>
<p class="em2">
	明馬愉撰愉集散佚之後其鄕人都御史遲翔鳯購得殘本更於愉家掇拾逸作補葺刻之故題曰續刻目中註續刻字者皆翔鳳所増也
</p>
<div class="section" id="title-68"><h2>
	尚約居士集<span class="jiazhu">無卷數　江西巡撫採進本</span>
</h2></div>
<p class="em2">
	明蕭鎡撰鎡字孟勤泰和人宣德丁未進士官至戶部尚書文淵閣大學士兼翰林院學士事迹附見明史陳循傳按鎡爲蕭鵬舉之子鵬舉學詩於劉崧鎡亦不墜其家法史稱其學問該博文章爾雅其門人邱濬序稱其文正大光明不爲浮誕奇崛蓋洪宣間臺閣之體大率如是也
</p>
<div class="section" id="title-69"><h2>
	廖恭敏佚稿一卷附錄一卷<span class="jiazhu">江西廵撫採進本</span>
</h2></div>
<p class="em2">
	明廖莊撰莊字安正號東山吉水人宣德庚戌進士官至刑部左侍郞諡恭敏事迹具明史本傳莊爲給事中時嘗劾輔臣楊士奇縱子稷恃勢稔惡事下獄士奇固良相而溺愛其子庇之實甚當其權位嚴重之日已爲言人所不敢言景泰中疏請同羣臣朝見上皇於南宫又言皇姪猶子也宜令親儒臣誦經書以繫人心回天意疏上廷杖貶官定羗驛丞當新故嫌疑之際尤爲言人所難言其勁節孤忠足以震動一世而文章則非所專門所著有東山居士集日久散佚惟自序尚存千頃堂書目則載莊漁梁集二卷今亦惟存其自序是兩集皆亡黄虞稷特據所徵各家書目載之耳此本爲莊裔孫仲蔚及其里人李日東所輯僅奏疏五篇其大要已見於本傳襍文二十篇詩五首則又草草應酬之作莊固不必藉是以傳附錄一卷皆祭文碑誌之屬莊亦不必藉是爲重也
</p>
<div class="section" id="title-70"><h2>
	淡軒稿十二卷補遺一卷<span class="jiazhu">福建廵撫採進本</span>
</h2></div>
<p class="em2">
	明林文撰文字恒簡莆田人宣德庚戌進士官至太常寺少卿兼翰林院學士諡襄敏是集詩三卷文二卷其十一十二兩卷乃附錄誥勅及行狀神道碑補遺一卷則又其詩文雜著凡有二本初刻者爲其孫岳州同知希範重刻者爲其曾孫南京大理寺寺正炳章此本即炳章所校也
</p>
<div class="section" id="title-71"><h2>
	吳竹坡文集五卷詩集二十八卷<span class="jiazhu">江西廵撫採進本</span>
</h2></div>
<p class="em2">
	明吳節撰節字與儉竹坡其號也安成人宣德庚戌進士官至太常寺卿兼侍讀學士是集爲其七世孫琦所刋後附彭華所作行狀稱其爲文章援筆即就多至數千言滔滔不竭無刻苦艱窘態於詩五七言古今體隨題命意開合起伏不拘拘摹擬而自合矩度云云今觀其詩文皆直抒胸臆縱筆所如無不自逹之意華所論頗得其眞而渟蓄深厚亦遂不及古人所謂不踐迹亦不入室者歟
</p>
<div class="section" id="title-72"><h2>
	雲川文集六卷附㳟愍遺文一卷<span class="jiazhu">江西廵撫採進本</span>
</h2></div>
<p class="em2">
	明鍾復撰復字彦彰雲川其號也永豐人宣德癸丑進士官至翰林院侍講其詩文不出當時臺閣之體末附其子同遺文四篇一曰直言安國䟽二曰送叔祖士傑之任序三曰送伯氏世楨南歸序四曰友蘭軒詩跋同字世京號待時景泰辛未進士官至貴州道監察御史以䟽爭建儲下詔獄一時獻媚求榮者欲借以傾動英宗鍛錬炮烙備極慘毒而同義不負故主卒無一語連南内竟拷斃於獄天下悲之事蹟具明史本傳卷末又附墓誌一篇章綸爲撰文廖莊爲書丹皆與同時建言受禍幸而未死者也誌稱同在獄所作詩文稿綸藏於枕畔爲獄卒竊去故所存止此忠臣著作理宜甄錄以寥寥不成卷帙故特存其目於此示表章焉
</p>
<div class="section" id="title-73"><h2>
	松岡集十一卷<span class="jiazhu">浙江汪汝瑮家藏本</span>
</h2></div>
<p class="em2">
	明姜洪撰洪字啟洪號松岡江西樂安人宣德癸丑進士改庶吉士除檢討陞修撰以疾乞歸是集序二卷記一卷歌詩二卷賦頌銘贊表一卷近體詩五卷文頗平澹詩亦妥適而歩趨東里得其形似格力未能遒上也
</p>
<div class="section" id="title-74"><h2>
	畏庵集十卷<span class="jiazhu">兩淮馬裕家藏本</span>
</h2></div>
<p class="em2">
	明周旋撰旋字中規别號畏庵永嘉人正統丙辰進士第一官至左春坊左庶子是集凡詩賦五卷襍文五卷樂淸章綸爲之序稱其典雅閒淡然在當時猶馳驅於流軰之中未能自闢蹊徑
</p>
<div class="section" id="title-75"><h2>
	桐山詩集十卷<span class="jiazhu">浙江汪汝瑮家藏本</span>
</h2></div>
<p class="em2">
	明王偉撰偉字士英攸縣人正統丙辰進士官至兵部侍郞事迹附見明史于謙傳偉所著有詩學正蒙久已散佚其桐山文集繁昌吳琛序刻之今亦未見此集凡詩九卷又以偉引疾告歸疏及贈行之作爲附錄一卷乃其弟傑所錄其子添楨所重刋也史稱偉喜任智術旣爲于謙所引恐人目已爲朋附乃密奏謙短冀以自異後卒以謙黨罷官蓋反覆不常之士又稱其年十四隨父戍宣府宣宗巡邊獻安邊頌得補安州學生則亦儁才然詩多率意酬應乏研鍊之功蓋才士之文徃徃如斯矣
</p>
<div class="section" id="title-76"><h2>
	呆齋集四十五卷<span class="jiazhu">浙江廵撫採進本</span>
</h2></div>
<p class="em2">
	明劉定之撰定之有易經圖釋已著錄是集前稿十六卷存稿二十四卷皆分類編錄如代祀錄永新人物錄經筵講章策畧皆在其中而鄕會三場試卷亦皆附列續稿五卷則成化乙酉以後所作不復分類以一歲爲一卷焉明史本傳稱定之以文學名一時嘗有中旨命製元宵詩内使却立以俟據案伸紙立成絶句百首又嘗一日草九制筆不停書有質宋人名字者就列其世次若譜系然人服其敏博然其榛楉勿翦亦由於此李東陽懷麓堂詩話曰劉文安公不甚喜爲詩縱其學力徃徃有出語奇崛用事精當者如英廟輓歌石鍾山歌等篇皆可傳誦讀者擇而觀之可也其言可謂婉而章矣
</p>
<div class="section" id="title-77"><h2>
	完菴詩集一卷<span class="jiazhu">江蘇廵撫採進本</span>
</h2></div>
<p class="em2">
	不著撰人名氏惟篇首有吳寛序稱完菴先生劉公少爲刑部屬出僉山西按察司事居三載棄官歸吳中所與倡和者武功徐公叅政祝公及隱士沈石田數人考江南通志人物文苑類中載劉珏字廷美長洲人正統三年舉人官至山西按察司僉事老而好學工於唐律時人稱爲劉八句所叙仕履與寛序合又藝文類中載完菴詩集長洲劉珏撰與書名亦合則此集蓋珏所作然其詩有亮節而乏微情不能如志所稱也
</p>
<div class="section" id="title-78"><h2>
	劉文介公集三十卷<span class="jiazhu">兩淮鹽政採進本</span>
</h2></div>
<p class="em2">
	明劉儼撰儼字宣化吉水人正統壬戌進士第一累官太常寺少卿春坊大學士掌院事明史附見周叙傳稱其景泰中典順天鄕試力持公道黜大學士陳循王文之子幾得危旤蓋剛正不撓之士也是集策表講章一卷記四卷序十四卷雜著六卷五七言古今體詩五卷尚沿臺閣舊體無疵累之可摘亦無精華之可挹
</p>
<div class="section" id="title-79"><h2>
	姚文敏集八卷<span class="jiazhu">浙江汪汝瑮家藏本</span>
</h2></div>
<p class="em2">
	明姚䕫撰䕫字大章桐廬人正統壬戌進士官至吏部尚書諡文敏事蹟具明史本傳是集本名䖃矗堆稿後其子璽刋板改題此名䕫一代名臣風裁嶽嶽不愧古人而詩文乃直抒胸臆不中繩度如寄弟詩云嫩韭蒸來香滿口一飡午膳倍尋常太不以詞藻爲工矣此所謂人各有能有不能也
</p>
<div class="section" id="title-80"><h2>
	蘭軒集四卷<span class="jiazhu">浙江汪汝瑮家藏本</span>
</h2></div>
<p class="em2">
	明沈彬撰彬字原質武康人正統壬戌進士官至刑部郞中其居官以彊幹著不以詩文自鳴遺稿亦多散佚殁後百有餘年至隆慶己巳其鄕人周維新始序而刻之以墓誌墓表諸篇附於後
</p>
<div class="section" id="title-81"><h2>
	靜軒集十三卷<span class="jiazhu">浙江汪汝瑮家藏本</span>
</h2></div>
<p class="em2">
	明陳宜撰宜字公宜靜軒其號也泰和人正統壬戌進士官至兵部侍郞路璧所作宜小傳稱有金臺集金陵集滇南集金臺晩集存於家此本其季子𧙱所編錄累朝誥勅家譜序與縉紳投贈之作共爲七卷冠於前併以爲𧙱而作者附載卷内自第八卷以後始爲宜所著詩文編次殊無體例
</p>
<div class="section" id="title-82"><h2>
	商文毅公集十卷<span class="jiazhu">浙江廵撫採進本</span>
</h2></div>
<p class="em2">
	一名素菴集明商輅撰輅有商文毅疏稿畧已著錄是編爲萬曆中淳安知縣漢陽劉體元所編凡文九卷詩一卷多館閣應酬之作不出當時嘽緩之體
</p>
<div class="section" id="title-83"><h2>
	菉竹堂稿八卷<span class="jiazhu">兩淮鹽政採進本</span>
</h2></div>
<p class="em2">
	明葉盛撰盛有葉文莊奏議已著錄是集乃盛所自訂凡詩詞四卷文四卷詩詞皆非所長文有勁直之氣稍勝於詩然亦無傑搆惟碑志諸篇尚頗整飭有法耳
</p>
<div class="section" id="title-84"><h2>
	卞郞中詩集七卷<span class="jiazhu">浙江汪汝瑮家藏本</span>
</h2></div>
<p class="em2">
	明卞榮撰榮字華伯江陰人正統乙丑進士官至戶部郞中榮在景泰間盛有詩名居郞署二十年朝騎甫歸持牘乞詩者擁塞戶限日應百篇湯沐公餘日錄盛稱其狀元自是渴睡漢宰相須用讀書人一聯以爲雖有剪裁渾無痕迹蓋亦儁才然所作大半皆酬贈哀輓之章亦多淺率蓋得之太易也是集爲其門人無錫吳鍵所刋附以雜文十餘首亦非所長李東陽懷麓堂詩話曰詩在卷冊中易看入集便難看古人詩集非大家數除選出者鮮有可觀卞戶部華伯在景泰間盛有詩名對客揮翰敏捷無比近刻爲全集殆不逮所聞是當時已有公論矣
</p>
<div class="section" id="title-85"><h2>
	白沙詩教解十卷附詩教外傳五卷<span class="jiazhu">安徽廵撫採進本</span>
</h2></div>
<p class="em2">
	明陳獻章撰湛若水註獻章有白沙集若水有三禮經傳測皆已著錄白沙詩教凡一百六十六篇皆闡發性理之作詩教外傳則皆獻章語錄之類足與詩相發明者若水以類排纂各爲之標目獻章於詩家爲别調不妨存備一格若水務尊師說必以爲風雅正宗至别撰此書以行言之似乎成理而實則不然王士禎居易錄曰如欲講學何不竟作語錄可謂要言不煩矣
</p>
<div class="section" id="title-86"><h2>
	彭文憲集四卷<span class="jiazhu">江西廵撫採進本</span>
</h2></div>
<p class="em2">
	明彭時撰時有可齋雜記已著錄其集原本十卷歲久散佚此本乃其六世從孫篤福所刋掇拾殘剩取盈卷帙不足見所長矣
</p>
<div class="section" id="title-87"><h2>
	劉古直集十六卷<span class="jiazhu">浙江汪汝瑮家藏本</span>
</h2></div>
<p class="em2">
	明劉珝撰珝字叔温號古直壽光人正統戊辰進士官至戶部尚書謹身殿大學士諡文和事迹具明史本傳是集乃其子太常寺卿銳所編凡詩五卷文十一卷志表祭文附於末珝當萬安劉吉等朋比亂政之時頗能持正故本傳稱安貪狡吉陰刻珝爲稍優顧喜談論人目爲狂躁又萬安傳稱在内閣者劉吉劉珝安爲首輔與南人相黨附珝與尚書尹旻王越又以北人爲黨互相傾軋然珝疏淺而安深鷙故珝卒不能勝則珝亦一客氣用事輕率不檢者耳朱彝尊明詩綜謂其詩率意塗寫不事翦裁蓋肖其爲人也彝尊又引李東陽語謂公於詩興之所到筆不能閣而無毫髮點綴呻吟之病云云考東陽亭中無此語其語乃在王承裕序中考此本二序皆五頁板心號數相同裝緝者互易其末頁彝尊以仁裕語爲東陽語知所見之本二序亦互易末頁矣
</p>
<div class="section" id="title-88"><h2>
	王端毅文集九卷<span class="jiazhu">江蘇廵撫採進本</span>
</h2></div>
<p class="em2">
	明王恕撰恕有玩易意見已著錄是集乃嘉靖壬子祥符李濓所編前六卷爲文集平實淺顯無所雕飾如其爲人喬世寜序稱當時以爲其文無假英藻而質厚有餘不務以閎辨而歸準於躬行又最稱其答劉太保書第七卷即玩易意見八卷曰石渠意見九卷曰意見拾遺皆說經之語各有别本單行濓用李石方舟集例又編入集中也
</p>
<div class="section" id="title-89"><h2>
	鳴秋集二卷<span class="jiazhu">兩淮鹽政採進本</span>
</h2></div>
<p class="em2">
	明趙廸撰廸字景哲懷安人自號白湖小隱朱彝尊靜志居詩話謂余憲百家詩以廸爲山人徐庸湖海耆英集載其元夕應制詩徐泰明風雅云廸宜陽人官吏部侍郞然鳴秋集有景泰五年廸伸子壯後序中云先人值時多故投老林泉而同時閩人均有輓鳴秋山人詩則二徐所云自是别一人矣是集即其仲子壯所編前載林誌序稱其古詩不下魏晉而諸作則純乎唐今考其詩古體頗爲薄弱誌說殊誣律詩諧暢差有唐音然亦晉安一派也
</p>
<div class="section" id="title-90"><h2>
	王文肅集十二卷<span class="jiazhu">浙江孫仰曾家藏本</span>
</h2></div>
<p class="em2">
	明王㒜撰㒜有毘陵志已著錄此集亦名思軒稿卷首載李東陽所作傳謂其官吏部尚書時上疏陳八事多見採納今其疏不見集中止存經筵進講文華進講二卷殆有所避而不載歟抑東陽溢美也
</p>
<div class="section" id="title-91"><h2>
	王太傅集二卷<span class="jiazhu">浙江汪汝瑮家藏本</span>
</h2></div>
<p class="em2">
	明王越撰越字世昌濬縣人景泰辛未進士官至兵部尚書以功封威寜伯諡襄敏此集稱王太傅者其贈官也考明史越本傳功名頗有可觀惟以前結汪直後依李廣爲士論所輕是集分體編輯附錄雜文前有嘉靖九年吳江吳洪序稱其遺稿散佚不傳有郢人高德崇錄所見聞刻之於學舍乃行於世後越曾孫紹思别輯全集其跋中所稱在楚有太傅詩文集者即此本也
</p>
<div class="section" id="title-92"><h2>
	王襄敏集二卷續集一卷<span class="jiazhu">浙江汪汝瑮家藏本</span>
</h2></div>
<p class="em2">
	明王越撰是編即其曾孫紹思所輯第一卷爲疏議皆處置邊務及奏報捷音第二卷爲雜文續集一卷爲詩及詩餘而以李東陽所作墓誌崔銑所作神道碑附錄於末越本魁傑之才其詩文有河朔激壯之音而徃徃傷於粗率
</p>
<div class="section" id="title-93"><h2>
	野菴文集十卷<span class="jiazhu">江西廵撫採進本</span>
</h2></div>
<p class="em2">
	明吳宣撰宣字師尼野菴其别號也崇仁人景泰癸酉舉人授左軍督府經厯坐劾長官不法繫獄十年始得釋改中府陞鎭遠府知府道病卒其文落落有氣而格律未嚴是集乃其門人王君謨等所編未經刋行其元孫道南復訂正藏於家前有道南自述顛末一篇
</p>
<div class="section" id="title-94"><h2>
	奉使錄二卷<span class="jiazhu">兩江總督採進本</span>
</h2></div>
<p class="em2">
	明張寜撰寜有方洲集已著錄是集乃寜天順四年出使朝鮮所作已編入方洲集内此其初出别行之本也上卷首叙奉使召對及奏稿數篇餘皆途中留題之作下卷則至朝鮮以後篇什題曰皇華集註云朝鮮刻本前有崔恒序乃奉國王李瑈命編次而序之者也朱彝尊靜志居詩話載寜兩使朝鮮水館星郵留題殆遍館伴朴元亨詩篇唱和殊不相下及偕登太平館樓寜成七律六十韻元亭誦至溪流殘白春前雪柳折新黄夜半風之句乃閣筆曰不敢屬和矣然其詩縱調騁情才思雖捷而少沉思故王世貞謂寜詩如小櫂急流一瞬而過無復雅觀也
</p>
<div class="section" id="title-95"><h2>
	彭文思集六卷<span class="jiazhu">江西廵撫採進本</span>
</h2></div>
<p class="em2">
	明彭華撰華字彦實安福人景泰甲戌進士官至吏部侍郞入内閣踰年以風疾去卒諡文思事迹附見明史萬安傳所著有素菴集九卷李東陽序稱其文嚴整峭潔力追古作者今未見傳本此本爲其六世孫篤福所編視原集僅十之三矣
</p>
<div class="section" id="title-96"><h2>
	恥菴集十卷<span class="jiazhu">浙江汪汝瑮家藏本</span>
</h2></div>
<p class="em2">
	明陳煒撰煒字文曜别號恥菴閩縣人天順庚辰進士官至浙江左布政使煒風裁峻整爲御史時劾罷錦衣指揮門逹在江西平反疑獄爲民興利除弊具有實績詩文非所注意是集乃正德初其從子墀爲東莞知縣時所刋嘉靖中其孫全之復補輯之而以贊輓諸詩附於其末
</p>
<div class="section" id="title-97"><h2>
	禮庭吟二卷<span class="jiazhu">衍聖公孔昭煥家藏本</span>
</h2></div>
<p class="em2">
	明孔承慶撰承慶字永祚曲阜人至聖六十代孫也年三十一未及襲封而卒其外祖王惟善爲裒其遺詩以成此集有景泰間同郡許彬序又有天順丁丑長洲劉鉉序歲久散佚康熙庚辰衍聖公孔毓圻檢校先世遺稿又得而重刋之
</p>
<div class="section" id="title-98"><h2>
	耕石齋石田集九卷<span class="jiazhu">兩江總督採進本</span>
</h2></div>
<p class="em2">
	明沈周撰周有石田雜記已著錄是集乃瞿式耜所刪定凡詩八卷文一卷其詩與華汝德本互有出入文則華本所未收然周詩猶以天趣勝文則更非所長徒爲贅疣矣
</p>
<div class="section" id="title-99"><h2>
	桂坡集十五卷<span class="jiazhu">浙江汪汝瑮家藏本</span>
</h2></div>
<p class="em2">
	明左贊撰贊字時翊南城人天順丁丑進士官至廣東布政使是編凡前集五卷後集八卷皆詩賦雜文而以所作方外諸篇别爲一卷附於末蓋用楊傑無爲集例至於樂府一卷之中如闗山月楊白花之類皆古題而忽以詞曲續其後則從來無此體例殆以宋人詞曲亦標樂府之名故合爲一不知源流逓變格律各殊不可以宋之樂府竟當古樂府也贊嘗刪定李覯集蓋亦頗留心詩古文者然所作質朴而不能健淸淺而不能腴其於古格僅僅具體云爾
</p>
<div class="section" id="title-100"><h2>
	别本彭惠安公文集七卷附錄一卷<span class="jiazhu">兩江總督採進本</span>
</h2></div>
<p class="em2">
	明彭韶撰韶有政訓已著錄所著詩文名從吾滯稿已散佚不存是集乃御史陳時周所重編已多所刋削非盡精要附錄一卷則楊守陳陳獻章等贈言及府志傳論也
</p>
<div class="section" id="title-101"><h2>
	餘力稿十二卷<span class="jiazhu">副都御史黄登賢家藏本</span>
</h2></div>
<p class="em2">
	明徐贯撰貫字元一淳安人天順丁丑進士官至工部尚書諡康懿是集乃貫所自定前有弘治已未自序其子頤初刋於舒城間有遺佚嘉靖壬子其次子健倅歸州時復增訂梓行詩文皆平實亦大半應酬之作
</p>
<div class="section" id="title-102"><h2>
	栗菴遺稿二卷<span class="jiazhu">浙江汪汝瑮家藏本</span>
</h2></div>
<p class="em2">
	明鄭環撰環字瑶夫號栗菴仁和人天順庚辰進士官至太常寺少卿是集有其子孟繩跋稱環集本十卷不戒於火茲集乃其捜輯另編者楊守陳作環墓碑稱其文章典雅贍密今此本所存無多體亦不備不足以見其全守陳所論難遽定其確否也
</p>
<div class="section" id="title-103"><h2>
	東白集二十四卷<span class="jiazhu">浙江孫仰曾家藏本</span>
</h2></div>
<p class="em2">
	明張元禎撰元禎五歲能詩寜靖王召見名之曰元徵廵撫韓雍爲改今名字廷祥南昌人天順庚辰進士官至吏部左侍郞兼翰林院學士掌詹事府天啟初追諡文裕事迹具明史本傳是集凡詩文二十三卷末卷則附錄事實祭文元禎以講學爲事其在講筵請增講太極圖西銘通書夫帝王之學與儒者異詎可舍治亂興亡之戒而談理氣之本原史稱後輩姍笑其迂濶殆非無因矣其詩文樸遫無華亦刻意摹擬宋儒得其形似也
</p>
<div class="section" id="title-104"><h2>
	定菴集五卷<span class="jiazhu">兩淮鹽政採進本</span>
</h2></div>
<p class="em2">
	明張悅撰悅字時敏華亭人天順庚辰進士官至南京兵部尚書諡莊簡事迹具明史本傳是集凡詩一卷文四卷大抵流易有餘而頗乏雋永之味
</p>
<div class="section" id="title-105"><h2>
	巽川集十六卷附錄二卷<span class="jiazhu">浙江孫仰曽家藏本</span>
</h2></div>
<p class="em2">
	明祁順撰順字致和巽川其號也東莞人天順庚辰進士官至江西左布政使其集前載有韻之文次爲詩詞次爲散體末附張兀正所作墓志賈宏所作墓表各爲一卷
</p>
<div class="section" id="title-106"><h2>
	東園詩集續編八卷<span class="jiazhu">浙江范懋柱家天一閣藏本</span>
</h2></div>
<p class="em2">
	明鄭紀撰紀有東園文集已著錄是編其詩集也初紀子主一主敬嘗編其詩爲十二卷今未見傳本此本乃其少子忠蒐輯遺篇故題曰續集集中如古塹斜連江樹没饑烏恒傍野人飛橋頭雨歇溪初溜天際雲收山漸多等句亦頗有南宋風格然亦止於如此耳
</p>
<div class="section" id="title-107"><h2>
	東瀧遺稿四卷<span class="jiazhu">江西廵撫採進本</span>
</h2></div>
<p class="em2">
	明彭教撰教字敷五號東瀧吉水人天順甲申進士第一官至翰林院侍講集中詩文類多應酬之作李東陽序云敷五年僅四十餘編摩考校之外無由自試而文又不盡其藴蓋亦微詞也
</p>
<div class="section" id="title-108"><h2>
	閔莊懿集八卷<span class="jiazhu">浙江廵撫採進本</span>
</h2></div>
<p class="em2">
	明閔珪撰珪字朝英烏程人天順甲申進士官至南京刑部尚書左都御史事迹具明史本傳是編乃其詩集集中七言律詩多至六卷大抵皆酬贈之作蓋珪老成持重治獄平允爲當代名臣後以不阿劉瑾告歸其立身自有本末吟詠則非所留意云
</p>
<div class="section" id="title-109"><h2>
	桃溪浮稿八十四卷<span class="jiazhu">江蘇廵撫採進本</span>
</h2></div>
<p class="em2">
	明謝鐸撰鐸有赤城論諫錄已著錄是集凡詩四十五卷文三十九卷蓋李東陽因其舊本再取而芟之故以桃溪淨稿爲名然瑕瑜叅半猶不能悉爲刋除也
</p>
<div class="section" id="title-110"><h2>
	滄洲集十卷續集二卷<span class="jiazhu">浙江汪汝瑮家藏本</span>
</h2></div>
<p class="em2">
	明張泰撰泰字亨父太倉人天順甲申進士官至翰林院修撰事迹具明史文苑傳泰爲人恬淡獨喜爲詩初與李東陽齊名後東陽久持文柄所學彌老彌深而泰不幸早終未及成就故聲華銷歇世不復稱今觀是集大抵圓轉流便而短於含蓄正如淸水半灣洮洮易盡視東陽懷麓堂集實相去逕庭故東陽作序亦云將極於古人而不意其遽止云
</p>
<div class="section" id="title-111"><h2>
	西山類稿五卷<span class="jiazhu">兩淮馬裕家藏本</span>
</h2></div>
<p class="em2">
	明謝復撰復字一陽祁門人少從吳與弼游與陳獻章爲同門友而篤實勝於獻章故集中有書獻章詩後一篇頗詆其晩涉於佛老其宗旨可見然其詩文則不出講學之門徑與談藝家又别論云
</p>
<div class="section" id="title-112"><h2>
	陳剩夫集四卷<span class="jiazhu">福建巡撫採進本</span>
</h2></div>
<p class="em2">
	明陳眞晟撰眞晟字晦德改字剩夫又自號曰布衣家本泉州以父隸鎭海衛戍籍遂爲漳州人天順中嘗詣闕上書獻所撰程朱正學纂要兼上書執政均不見收又上書當路獻所撰正教正考會通亦不見省而罷又作學校正教文廟配享疏擬詣闕再上未及行而卒事迹具明史儒林傳是集乃眞晟卒後其鄕人林祺所編康熙己丑儀封張伯行官福建廵撫乃爲序而刻之所獻二書今皆載集中其程朱正學纂要首爲程氏學制次爲推明朱子兼補之法次爲心學圖說其圖凡二一爲六十四卦圓圖圖下大書一心字一爲太極圖圖下亦大書心字次爲立師說補正學輔皇儲隆教本振風教五條其正教正考會要首列朱子學校貢舉私議次勅諭大畧次程氏學制次吕氏鄕約次德業過違二條次立師考德考文三條大意以爲天下之事莫大乎此故次卷載所上當路書曰朱子抱哭其書四百年矣曾無一人憐而省之者此魏鶴山眞西山許魯齋吳草廬諸儒不能無大罪也旣讀其書宗其道則實吾師也父也豈有視父師之哭而子弟能恝然耶又謂宋元兩朝皆以不用程朱之學故上干天怒奪其命似與明持論頗僻又題玉堂賞花集後詆諆執政謂不賞其程朱纂要而羣聚賞花後世不免謂之俗相尤爲褊激林雍作眞晟行實稱其旣無所遇每四顧徬徨不能自釋亦異乎尋孔顔之樂者矣
</p>
<div class="section" id="title-113"><h2>
	履坦幽懷集二卷<span class="jiazhu">編修祝德麟家藏本</span>
</h2></div>
<p class="em2">
	明祝淇撰淇字汝淵號夢牕海寜人以子萃貴封刑部主事明詩綜作祝褀云或作淇此本乃其家刻明作淇字則詩綜悞也是集爲餘姚胡培所編凡文一卷詩一卷
</p>
<div class="section" id="title-114"><h2>
	思玄集十六卷<span class="jiazhu">浙江汪啟淑家藏本</span>
</h2></div>
<p class="em2">
	明桑悅撰悅有桑子庸言已著錄是編賦一卷文八卷詩六卷詩餘一卷附刻一卷則悅之志傳也史稱悅爲人怪妄敢爲大言以欺人朱彝尊靜志居詩話稱悅在長沙著庸言自詡窮究天人之際非儒者所知又自稱其詩根於太極則史所云怪妄不虚也所作兩都賦有名於時然去班固張衡實不可道里計而誇誕如是淺之乎其爲人矣
</p>
<div class="section" id="title-115"><h2>
	淶水集二卷<span class="jiazhu">兩淮鹽政採進本</span>
</h2></div>
<p class="em2">
	明文洪撰洪字功大號希素長洲人成化乙酉舉人官淶水縣教諭故以名集洪爲待詔徵明之祖故朱彝尊靜志居詩話云長洲文氏世載其德希素先生實始之詩饒有恬淡之致是集按洪自序稱檢前後所作汰之得百篇蓋所自編然此本末附遺文七篇則後來又有增入非手定之舊稿矣
</p>
<div class="section" id="title-116"><h2>
	龍臯文稿十九卷<span class="jiazhu">浙江孫仰曾家藏本</span>
</h2></div>
<p class="em2">
	明陸簡撰簡字亷伯號治齋龍臯其别號也武進人成化丙戌進士官至詹事府少詹事是集有文無詩冠以日講直解及經筵講章李東陽爲撰墓誌稱其文縝密峻潔力追古作而不輕應接有求之經歲而不得者又云所著已累百數十卷今所存者僅若此則知其佚者多也其文義藴未深而平正朴實於長沙一派爲近蓋何李未出之前文格大率如此也
</p>
<div class="section" id="title-117"><h2>
	東海文集五卷<span class="jiazhu">兩江總督採進本</span>
</h2></div>
<p class="em2">
	明張弼撰弼字汝弼華亭人成化丙戌進士官至南安府知府事迹具明史文苑傳是集前四卷皆雜文後一卷皆附錄弔輓銘讚之作考吳鉞序稱其子輯錄詩文若干卷則其文原與詩合刻此本偶佚其半也弼工草書爲世所重其文則直抒胸臆不事鍛鍊李東陽懷麓堂詩話載弼自評其書不如詩詩不如文以爲英雄欺人之語誠篤論云
</p>
<div class="section" id="title-118"><h2>
	東臯文集十三卷附錄一卷<span class="jiazhu">浙江廵撫採進本</span>
</h2></div>
<p class="em2">
	明陸淵之撰淵之字克深上虞人成化丙戌進士官至河南布政使是集爲其門人王汝鄰所刻前有其門人劉瑞序曰讀先生之文者知其大可也乃若較聲律評矩矱區區於文字家者亦淺之乎知先生矣殆微詞歟
</p>
<div class="section" id="title-119"><h2>
	張文僖公文集十四卷詩集二十二卷<span class="jiazhu">浙江廵撫採進本</span>
</h2></div>
<p class="em2">
	明張昇撰昇字啟昭南城人成化己丑進士第一官至禮部尚書事迹具明史本傳是編乃其子浙江布政使元錫所刋前有嘉靖元年邵寳序謂此書本名栢厓集刻成而賜諡之命適至遂以名之然本傳不言有諡或偶漏歟昇立朝頗著風節而其文多應酬之作末附瀛涯勝覽及北行錄西行錄皆縷述見聞無所考證其詩近體多於古體而七言近體尤多於五言是足驗其所得矣
</p>
<div class="section" id="title-120"><h2>
	使東日錄一卷<span class="jiazhu">浙江廵撫採進本</span>
</h2></div>
<p class="em2">
	明董越撰越有朝鮮賦已著錄是集乃弘治元年越爲朝鮮頒詔正使途中紀行之詩考越奉使時官庶子而刻本首行結銜乃作儒林郞大理寺寺字以下刋板刓滅不可辨其姓名疑或校刋者所題歟
</p>
<div class="section" id="title-121"><h2>
	太和堂集六卷<span class="jiazhu">浙江汪汝瑮家藏本</span>
</h2></div>
<p class="em2">
	明屠勲撰勲字元勲平湖人成化己丑進士官至刑部尚書諡康僖是編詩四卷文二卷以神道碑墓誌附於末陳懿典序稱合刻屠氏家藏二集蓋其子應埈有蘭暉堂集當日合爲一編耳
</p>
<div class="section" id="title-122"><h2>
	交石類稿三卷<span class="jiazhu">兩淮鹽政採進本</span>
</h2></div>
<p class="em2">
	明吳文度撰文度字憲之應天人成化壬辰進士官至南京戶部尚書事迹附見明史張泰傳是集詩一卷文二卷皆詞旨樸僿蓋文度官汀州知府時有惠政汀州人爲之刋行以誌遺愛是固不以詞采論也
</p>
<div class="section" id="title-123"><h2>
	文温州集十二卷<span class="jiazhu">浙江廵撫採進本</span>
</h2></div>
<p class="em2">
	明文林撰林有瑯琊漫抄已著錄林嘗爲温州府知府故其集以温州名其中陳馬政諸篇皆官南京太僕寺丞時作總題以温州從所終也
</p>
<div class="section" id="title-124"><h2>
	孫淸簡公集二卷<span class="jiazhu">兩江總督採進本</span>
</h2></div>
<p class="em2">
	明孫需撰需字孚吉别號冰蘗翁德興人成化壬辰進士官至南京吏部尚書諡淸簡事迹附見明史孫原貞傳需初爲南京御史以劾妖僧繼曉廷杖調外爲禮部尚書又忤劉瑾罷官以風節著廵撫河南陜西鄖陽抑權貴綏流亡尤具有循績詩文則非所長是集初名冰蘗稿其孫世良改今名末有隆慶庚午世良記曰壬戌循例至京師奉遺稿請瞿昆湖姜晉齋摘其尤者得四帙丁卯過常郡謀諸王百穀更爲分門别類釐爲上下二卷是刻豈欲上匹大方持示海内苐俾子孫異日有所取以承藉云耳其言篤實想見需之家法王世貞序謂其詩文沖澹而不爲藻采淡然而若無深思亦有微詞焉
</p>
<div class="section" id="title-125"><h2>
	石淙稿十九卷<span class="jiazhu">安徽廵撫採進本</span>
</h2></div>
<p class="em2">
	明楊一淸撰一淸有闗中奏題稿已著錄考明史藝文志載一淸奏議三十卷石淙類稿四十五卷詩二十卷今所傳闗中奏題稿已與三十卷之數不符此本有詩無文首鳯池稿次省墓稿次禫後稿次西巡稿次北行稿次容臺稿次行臺稿次歸田稿次自訟稿次制府稿次吏部稿次玉堂稿次歸田後稿次督府稿次玉田後稿名以類分止十九卷與藝文志卷目亦不合惟督府稿後别附簡札一卷當爲文集中一種裝緝誤入於此史志或併此數之歟
</p>
<div class="section" id="title-126"><h2>
	東溪稿十卷<span class="jiazhu">兩淮鹽政採進本</span>
</h2></div>
<p class="em2">
	明鄧庠撰庠字宗周宜章人成化壬辰進士官至南京戶部尚書終蘇松廵撫是編乃其詩集凡吟稿五卷入覲聯句錄一卷續稿三卷别稿一卷而以石珤所作小傳附焉
</p>
<div class="section" id="title-127"><h2>
	梅巖小稿三十卷<span class="jiazhu">浙江汪汝瑮家藏本</span>
</h2></div>
<p class="em2">
	明張旭撰旭字廷曙休寜人成化甲午舉人厯官孝豐伊陽高明三縣知縣是集凡詩二十二卷文八卷其詩長於集句採摭成語位置聯絡徃徃如出自然其所自作則雖律調工整而傷於剽利蓋學長慶集而不至者也散體諸文大抵應俗之作矣
</p>
<div class="section" id="title-128"><h2>
	東田漫稿六卷<span class="jiazhu">直隸總督採進本</span>
</h2></div>
<p class="em2">
	明馬中錫撰中錫字天祿别號東田故城人成化乙未進士官至左都御史事迹具明史本傳是集爲其子師言所編同邑孫緒序之稱其詩卑者亦邁許渾高者當在劉長卿陸龜蒙之列而其末力詆竊片語撏數字規規於聲韻歩驟摹仿愈工背馳愈遠蓋爲李夢陽而發其排斥北地未爲不當然中錫詩格實出入劍南集中精神魄力尚不能逮夢陽也
</p>
<div class="section" id="title-129"><h2>
	别本東田集十五卷<span class="jiazhu">直隸總督採進本</span>
</h2></div>
<p class="em2">
	明馬中錫撰是集爲國朝康熙丁亥中錫鄕人賈棠所刋凡文五卷詩十卷案嵩陽雜識曰李空同與韓贯遣草疏劉瑾切齒必欲置之死賴康滸西營救而脫後滸西得罪空同議論稍過嚴人作中山狼傳以詆之王士禎居易錄亦稱中錫中山狼傳爲刺李夢陽負康海而作今其文在第五卷中然海以救夢陽坐累夢陽特未營救之耳未嘗逞凶反噬如傳所云云也疑中錫别有所指而好事者以康李爲同時之人又有相負一事附會其說也
</p>
<div class="section" id="title-130"><h2>
	滇南行稿四卷附錄一卷<span class="jiazhu">江西廵撫採進本</span>
</h2></div>
<p class="em2">
	明蘇章撰章字文簡號雲崖餘干人成化乙未進士官至延平府知府初章官兵部主事時因星變事劾妖僧繼曉方士李孜省謫姚安通判因裒其所作共爲一集故以滇南行稿爲名末附詞四闋祭胡敬齋文一首附錄一卷則其行實及諸家題跋與入祀鄕賢文卷也章少問學於陳獻章之門嘗出胡居仁於獄與吳與弼亦友善蓋亦刻意講學者故所作皆率意而成不能入格云
</p>
<div class="section" id="title-131"><h2>
	七星詩文存十二卷<span class="jiazhu">江西廵撫採進本</span>
</h2></div>
<p class="em2">
	明劉鴻撰鴻字雲表泰和人以居七星㘭自號七星居士成化丁酉舉人屢上公車不第遂故游山水以終是集爲泰和知縣區時行所編前有正德五年羅欽順序其文風格疏暢多自抒抑塞磊落之懷詩則率意而成興寄頗淺五言絶句中西州詞第一首乃全錄西州古詞四句殊不可解疑或手書是詩其後人不考而誤收也
</p>
<div class="section" id="title-132"><h2>
	碧川文選四卷<span class="jiazhu">兩江總督採進本</span>
</h2></div>
<p class="em2">
	明楊守阯撰守阯字惟立號碧川鄞縣人成化戊戌進士官至南京吏部左侍郞加尚書銜致仕事迹附見明史楊守陳傳按明分省人物考云碧川文抄二十九卷雜文儲稿又若干卷此本爲其外孫陸錡所刻前有陳琳序曰楊公自摘手稿凡一百五十三篇藏於家陸君釐爲四卷云云則此爲守阯手定之本矣明人物考又云守阯嘗書數語於遺稿曰學文師韓史部學道師程伊川然其文才力頗弱不能規橅韓筆也
</p>
<div class="section" id="title-133"><h2>
	西征集<span class="jiazhu">無卷數　浙江汪汝瑮家藏本</span>
</h2></div>
<p class="em2">
	明林俊撰俊有見素文集已著錄是集皆其正德四年再起官四川廵撫平定巴夔土寇時作故以西征爲名凡詩歌一百二篇跋二篇賦一篇書二十三篇祭文二十四篇序四篇記五篇末附戴錦所撰西征傳述靖亂始末頗詳
</p>
<div class="section" id="title-134"><h2>
	半江集十五卷<span class="jiazhu">兩淮馬裕家藏本</span>
</h2></div>
<p class="em2">
	明趙寛撰寛字栗夫號半江吳江人成化辛丑進士官至廣東按察使是集初爲其邑人王思誠所刋王守仁費宏皆爲之序守仁序不載卷數但惜其遺稿散佚宏序稱詩六卷文如之此本凡詩八卷文七卷蓋其仲子禴掇拾補輯又增三卷也
</p>
<div class="section" id="title-135"><h2>
	柴墟齋集十五卷<span class="jiazhu">兩江總督採進本</span>
</h2></div>
<p class="em2">
	明儲巏撰巏字靜夫號柴墟泰州人成化甲辰進士官至戶部侍郞劉瑾用事引疾歸瑾誅復起調南京吏部侍郞卒諡文懿事迹具明史文苑傳是集爲其曾孫耀所刋詩五卷序文三卷墓誌一卷襍著二卷奏疏一卷書簡三卷巏嘗與李夢陽何景明徐禎卿相倡和其詩規仿陶韋文亦恬雅至於才力富健則不及夢陽等也
</p>
<div class="section" id="title-136"><h2>
	虚齋先生遺集十卷<span class="jiazhu">編修祝德麟家藏本</span>
</h2></div>
<p class="em2">
	明祝萃撰萃字維眞海寜人成化甲辰進士官至廣東布政司參政是集文五卷詩五卷文頗春容詩亦妥帖蓋成宏間臺閣體也
</p>
<div class="section" id="title-137"><h2>
	蔡文莊集八卷<span class="jiazhu">浙江廵撫採進本</span>
</h2></div>
<p class="em2">
	明蔡淸撰淸有易經蒙引已著錄其集凡有二本一爲石崖葛氏所刋即明史藝文志所載五卷之本一即此本乾隆壬戌其族孫廷魁所重刋也自一卷至五卷仍其舊文而重訂其目又搜輯墨迹遺稿爲補遺一卷附以其孫邦駒所集事蹟及志書傳序爲附錄二卷集中有與孫九峰書述寜王宸濠譏其不能詩文廷魁序中因反覆辨論厯詆古來文士而以淸之詩文爲著作之極軌夫文以載道不易之論也然自戰國以下即已岐爲二途或以義理傳或以詞藻見如珍錯之於菽粟錦繡之於布帛勢不能偏廢其一故謂淸之著作主於講學明道不必以聲偶爲詩以彫繪爲文此公論也謂文章必以淸爲正軌而漢以來作者皆不足以爲詩文則主持太過矣廷魁序又稱以家藏密箴善本太極圖說河洛私見三種附焉而此本無之蓋本各自爲書故或附載或别行也
</p>
<div class="section" id="title-138"><h2>
	雪洲文集十四卷<span class="jiazhu">浙江廵撫採進本</span>
</h2></div>
<p class="em2">
	明黄瓚撰瓚字公獻儀眞人成化甲辰進士官至南京兵部侍郞是集乃其子襄所刋自一卷至六卷爲詩自七卷至十二卷爲文十三十四兩卷題曰續集詩文並列蓋補遺也詩多伉厲之響文亦意境未深集中載爲山東廵撫時薦劾方靣各官疏於所糾之人俱闕其名殆不欲暴人之短耶
</p>
<div class="section" id="title-139"><h2>
	雨村集四卷<span class="jiazhu">直隸總督採進本</span>
</h2></div>
<p class="em2">
	明周東撰東字伯震號雨村阜城人成化甲辰進士官至大理寺少卿以伉直忤劉瑾時寘鐇將變乃使勘事陜西會亂作死之是集詩一卷雜文一卷其後二卷爲正論八篇蓋東所著之子書編以入集詩文皆不甚留意正論多刺時之語蓋亦發憤而著書然東之足不朽者終在氣節也
</p>
<div class="section" id="title-140"><h2>
	松籌堂集十二卷<span class="jiazhu">兩淮鹽政採進本</span>
</h2></div>
<p class="em2">
	明楊循吉撰循吉有蘇州府纂修識異已著錄其平生詩文襍著幾及千卷蕪累頗甚是集雖經别裁尚多俗體蓋循吉任誕不覊故其詞徃徃近俳云
</p>
<div class="section" id="title-141"><h2>
	都下贈僧詩一卷<span class="jiazhu">浙江汪汝瑮家藏本</span>
</h2></div>
<p class="em2">
	明楊循吉撰循吉好與方外遊成化丙午大給祠牒吳僧多集京師其所識緇流時或徃訪比其還也各賦詩以送之因錄爲一通吳寛跋其後後二年循吉復摹寛書刻之持定塔院
</p>
<div class="section" id="title-142"><h2>
	菊花百詠一卷<span class="jiazhu">浙江汪汝瑮家藏本</span>
</h2></div>
<p class="em2">
	明楊循吉撰以菊花種類各按其名系以七言絶句分爲十一類天文類自滿天星以下三首地理類自岳州紅以下三首人物類自狀元紅以下二十一首宫室類金樓子一首珍寳類自銀絞絲以下七首時令類自海棠春以下六首花木類自白牡丹以下三十二首身體類自金寳相以下三首鳥獸類自金鳯仙以下十三首衣服類自黄疊羅以下十四首器用類自蘸金香以下十八首
</p>
<div class="section" id="title-143"><h2>
	齋中拙咏一卷<span class="jiazhu">浙江汪汝瑮家藏本</span>
</h2></div>
<p class="em2">
	明楊循吉撰凡古今體詩二十一首皆循吉官禮部主事以病乞歸將發京師及至家後所作又以成化甲辰丙午至弘治戊申所作聯句詩六首附於末徐景鳯彚刻循吉所著爲南峯逸稿此其一種也
</p>
<div class="section" id="title-144"><h2>
	燈窻末藝一卷攢眉集一卷<span class="jiazhu">浙江汪汝瑮家藏本</span>
</h2></div>
<p class="em2">
	明楊循吉撰皆所作古文合兩集僅四十餘首頗宕逸有奇氣而縱横曼衍亦多不入格徐景鳯亦嘗刻入南峯逸稿中
</p>
<div class="section" id="title-145"><h2>
	東所文集十三卷<span class="jiazhu">浙江汪啟淑家藏本</span>
</h2></div>
<p class="em2">
	明張詡撰詡有白沙遺言已著錄是集凡雜文十卷詩三卷其學出於新會故所爲白沙文集序白沙遺言纂要序周禮重言重意互注序及學記與友人徃復諸書大抵皆本陳氏之說
</p>
<div class="section" id="title-146"><h2>
	南海雜詠十卷<span class="jiazhu">浙江汪汝瑮家藏本</span>
</h2></div>
<p class="em2">
	明張詡撰是集雜詠廣州古蹟分爲九門每題之下各列小序皆摭志乘爲之無所糾正詩亦罕逢新語
</p>
<div class="section" id="title-147"><h2>
	李大厓集二十卷附錄一卷<span class="jiazhu">浙江孫仰曽家藏本</span>
</h2></div>
<p class="em2">
	明李承箕撰承箕字世卿嘉魚人讀書大厓山自號大厓居士成化丙午舉人嘗徒歩至嶺南從陳獻章遊及歸遂隱居黄公山不復仕進明史儒林傳附載於獻章傳末是編乃其弟立卿所刻明史藝文志載大厓集二十卷與此本合前十二卷爲詩後八卷爲雜文附錄一卷則墓表行狀及陳獻章所贈詩文前有其兄承芳所作采菊稿引采菊稿者即獻章所贈古詩凡十三首裝潢成卷以其首句有采菊二字因以名焉然此宜入附錄乃以冠諸簡端蓋欲假獻章以重承箕殊非體例且重不重繫乎其人亦不繫乎其師也
</p>
<div class="section" id="title-148"><h2>
	費文憲集選要七卷<span class="jiazhu">兩江總督採進本</span>
</h2></div>
<p class="em2">
	明費宏撰宏字子充鉛山人成化丁未進士第一官至史部尚書華蓋殿大學士諡文憲事迹具明史本傳所著鵝湖摘稿本二十卷此本乃徐階劉同升所選錄非全帙也
</p>
<div class="section" id="title-149"><h2>
	湘臯集三十三卷<span class="jiazhu">浙江孫仰曾家藏本</span>
</h2></div>
<p class="em2">
	明蔣冕撰冕字敬所<span class="jiazhu">按明史本傳冕字敬之然編首王宗沐黄佐陳邦偁吕調陽四序俱稱敬所同時之人不應有悞疑明史乃刋本之訛</span>全州人成化丁未進士官至戶部尚書謹身殿大學士諡文定事蹟具明史本傳是集分奏對四卷奏疏三卷附錄召對及經筵講章勅諭等稿一卷詩八卷詞一卷序記等雜文十六卷冕當正德之末主昏政怠獨持正不撓凡所建白俱切時務嘉靖初大禮議起冕固執爲人後之說卒齟齬以去丰裁嶽嶽在當時不愧名臣其詩文則未能挺出也
</p>
<div class="section" id="title-150"><h2>
	别本熊峰集四卷<span class="jiazhu">浙江汪汝瑮家藏本</span>
</h2></div>
<p class="em2">
	明石珤撰珤有全集十卷已著錄案朱彝尊明詩綜稱珤所著名恒陽集曲周令皇甫汸刪定爲四卷詩僅一百九十餘首今此集題作熊峰先生集前後無序跋詩亦一百九十餘首而詩綜所錄惟春日雜言秋蓮曲會昌宫詞三首在集中其送邵國賢芟田行春渡滹沱諸篇皆未之載疑此爲初刋别行之本非汸所選故集名亦各不同然卷數篇數又合殊不可解今未見原刻其同異莫能詳也以此雖舊本而不及康熙中所刋新本之賅備故錄其新本而此本附存目焉
</p>
<div class="section" id="title-151"><h2>
	菫山集十五卷<span class="jiazhu">浙江孫仰曾家藏本</span>
</h2></div>
<p class="em2">
	明李堂撰堂字時升鄞縣人成化丁未進士官至工部右侍郞總理漕河鄞有赤堇山即越絶書所謂赤堇之溪涸而出銅者堂居其側故以名集其文根据未深持論頗多臆斷
</p>
<div class="section" id="title-152"><h2>
	西軒效唐集錄十二卷<span class="jiazhu">浙江孫仰曾家藏本</span>
</h2></div>
<p class="em2">
	明丁養浩撰養浩字師孟别號西軒仁和人成化丁未進士官至雲南布政使是集詩八卷文四卷其名效唐者蓋取法唐人之意然殊不類唐音也
</p>
<div class="section" id="title-153"><h2>
	鼇峰類稿二十六卷<span class="jiazhu">浙江廵撫採進本</span>
</h2></div>
<p class="em2">
	明毛紀撰紀有密勿稿已著錄是集乃紀致仕後所手定前十八卷爲文後八卷爲詩朱彝尊明詩綜載紀有鼇頭類稿蓋即此編校刋偶疎誤以峰字爲頭字也
</p>
<div class="section" id="title-154"><h2>
	赤城集二十三卷<span class="jiazhu">兩淮馬裕家藏本</span>
</h2></div>
<p class="em2">
	明夏鍭撰鍭字德樹天台人成化丁未進士官南京大理寺左評事事迹附見明史夏壎傳其詩欲爲别調而轉乖雅則文亦惟意所如不可繩以古法史稱鍭弘治四年謁選時疏請復李文祥羅倫官併請罷大學士劉吉忤旨下獄後官評事時又疏論賦歛徭役馬政鹽課利弊及宗藩戚里侵漁狀蓋亦讜正之士非專意於詞章者也
</p>
<div class="section" id="title-155"><h2>
	西廵類稿八卷<span class="jiazhu">浙江范懋柱家天一閣藏本</span>
</h2></div>
<p class="em2">
	明吳廷舉撰廷舉字獻臣梧州人成化丁未進士官至南京工部尚書諡淸惠事迹具明史本傳此集乃其正德初官廣東按察司副使時廵厯省治以西諸郡所上奏疏及徃來文牘詩詞之類故曰西廵類稿明史言其發中官潘忠罪爲忠反訐下詔獄劉瑾矯詔枷之幾死今觀此編廷舉所上凡十疏内有劾岷王府内監陳鶴稱令旨差徃廣東違法乘驛騷擾又奏各省鹽務差内監查盤者因歛銀内進又有人事銀以賄各衙門賀禮銀以賄司禮監此三者並科擾百姓請勅御史體察而盤查廣東鹽庫之内監韋霦將鹽課盡解京令廣東無以充軍餉其事不可行其闗涉於内官者不過如此無發潘忠罪事編首有劉瑞序云逆瑾切齒於君其黨探聖風旨誣奏即械下錦衣衛獄枷吏部門左垂死而後釋之瑞廷舉同時人其言必得實然則史傳疑誤也
</p>
<div class="section" id="title-156"><h2>
	月湖集四十八卷<span class="jiazhu">浙江廵撫採進本</span>
</h2></div>
<p class="em2">
	明楊亷撰亷字方震豐城人成化丁未進士官至南京禮部尚書諡文恪事迹具明史儒林傳是編凡分六集以所作歲月核之月溯淨稿十九卷續稿二卷遺稿一卷當在前月湖四稿十卷五稿七卷六稿七卷當在後原本次序顛倒蓋編次偶悞也亷以氣節稱而其父崇嘗從吳與弼游因亦喜講學請頒薛瑄讀書錄於同朝請躋周程張朱於漢唐諸儒上皆其所奏故其詩多涉理路其文亦槪似語錄云
</p>
<div class="section" id="title-157"><h2>
	程念齋集十卷<span class="jiazhu">江西廵撫採進本</span>
</h2></div>
<p class="em2">
	明程楷撰楷字念齋饒州人成化丁未進士改庶吉士是集末有方蓂跋稱其家居時所著有東樓南樓日錄遊太學時有屏嵐書屋稿官翰林時有來英亭稿皆散落不存此本乃其郡人史簡所摘抄凡文七卷詩詞八卷古文具有間架而醖釀未深詩詞亦多率意之作不留心於陶鍊
</p> 



</div></body></html>