<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百三十·子部四十（雜家類存目七）</title></head><body><div id="text">

<p>
<strong>欽定四庫全書總目卷一百三十</strong>
</p>
<div class="section" id="title-0"><h1>
	子部四十
</h1><hr/></div>
<div class="section" id="title-1"><h2>
	雜家類存目七
</h2></div>
<div class="section" id="title-2"><h2>
	感應類從志一卷<span class="jiazhu">浙江巡撫採進本</span>
</h2></div>
<p class="em2">
	舊題晉張華撰隋唐以來經籍藝文諸志皆所不載諸家書目亦不著錄書中語多俚陋且皆妖妄魘制之法其爲依託無疑也
</p>
<div class="section" id="title-3"><h2>
	物類相感志十八卷<span class="jiazhu">浙江巡撫採進本</span>
</h2></div>
<p class="em2">
	舊本題東坡先生撰然蘇軾不聞有此書又題僧贊寧編次按晁公武讀書志及鄭樵通志藝文略皆載物類相感志十卷僧贊寧撰是書分十八卷旣不相符又贊寧爲宋初人軾爲熙寧元祐間人豈有軾著此書而贊寧編次之理其爲不通坊賈僞撰售欺審矣且書以物類相感爲名自應載琥珀拾芥磁石引針之屬而分天地人鬼鳥獸草木竹蟲魚寳器十二門隸事全似類書名實乖舛尤徵其妄也
</p>
<div class="section" id="title-4"><h2>
	物類相感志一卷<span class="jiazhu">浙江巡撫採進本</span>
</h2></div>
<p class="em2">
	舊本題宋蘇軾撰凡分身體衣服飮食器用藥品疾病文房果子蔬菜花竹禽魚襍著十二門共四百四十八條皆療治及禁忌之事疑十八卷之本即因此本而衍之也
</p>
<div class="section" id="title-5"><h2>
	格物麤談二卷<span class="jiazhu">編修程晉芳家藏本</span>
</h2></div>
<p class="em2">
	舊本亦題蘇軾撰分天時地理等二十門與世所傳軾物類相感志大畧相似後有元范楟識斷爲後人假託他書亦罕見著錄惟曹溶收入學海類編中蓋物類相感志已出僞作此更僞書之重儓也
</p>
<div class="section" id="title-6"><h2>
	居家必用事類全集十卷<span class="jiazhu">内府藏本</span>
</h2></div>
<p class="em2">
	不著撰人名氏載厯代名賢格訓及居家日用事宜以十干分集體例頗爲簡潔辛集中有大德五年吳郡徐元瑞吏學指南序聖朝字俱跳行又永樂大典屢引用之其爲元人書無疑黃虞稷千頃堂書目云或謂熊宗立撰恐未必然也
</p>
<div class="section" id="title-7"><h2>
	多能鄙事十二卷<span class="jiazhu">浙江汪啟淑家藏本</span>
</h2></div>
<p class="em2">
	舊本題明劉基撰基有淸類天文分野之書已著錄是書凡飮食器用方藥農圃牧養陰陽占卜之法無不備載頗適於用然體近瑣碎若小兒四季闗百日闗之類俱見臚列殊失雅馴立名取孔子之言亦屬僣妄殆託名於基者也
</p>
<div class="section" id="title-8"><h2>
	都氏鐵網珊瑚二十卷<span class="jiazhu">浙江范懋柱家天一閣藏本</span>
</h2></div>
<p class="em2">
	明都穆撰穆有壬午功臣爵賞錄已著錄是書與世傳朱存理鐵網珊瑚同名<span class="jiazhu">案存理之書非存理所撰辨詳本條下此姑從世俗刋本稱之</span>然存理之書分書品畫品二門備錄題跋印記爲張丑郁逢慶諸書所宗是書則前四卷皆穆所爲諸書序跋及書畫題跋卷五以下即穆所作寓意編蓋穆嘗以所見書畫别爲一書此又以類相從附於書目之後然其中忽雜入書畫銘心錄乃何良俊所撰第七卷内鶴鵲一條又忽標爾雅二字之目皆不可解至第九卷雜錄研銘皆採自諸家文集非親見拓本第十卷以下則鈔僞本張掄紹興古器評十二卷以下則鈔湯垕畫鑒十五卷後半以下則鈔趙希鵠洞天淸錄十八卷以下則鈔周密雲烟過眼錄皆非所自著蓋姦黠書賈襍裒成編借穆之名以行也
</p>
<div class="section" id="title-9"><h2>
	水雲錄二卷<span class="jiazhu">兩淮鹽政採進本</span>
</h2></div>
<p class="em2">
	明楊溥撰溥長沙人自號水雲居士千頃堂書目列於劉基多能鄙事後即以爲永樂中石首楊溥然考書中自述有戎務之暇語則其人乃嘗爲武職者又所撰有用藥珍珠囊其書成於宏治中蓋名姓偶同非一人也上卷載十二月種植花果飮饌及文房襍用下卷分衞生養生器用牧養四門所記多農圃種畜法頗爲瑣屑
</p>
<div class="section" id="title-10"><h2>
	李氏居室記五卷<span class="jiazhu">浙江范懋柱家天一閣藏本</span>
</h2></div>
<p class="em2">
	明李濂撰濂有祥符先賢傳已著錄是編乃其退老居鄉築别墅於郊外有堂有亭各爲撰記室中器物悉製箴銘以寓規警蓋林居放志之作故隨所欲言不以修詞爲意云
</p>
<div class="section" id="title-11"><h2>
	便民圖纂十六卷<span class="jiazhu">安徽巡撫採進本</span>
</h2></div>
<p class="em2">
	不著撰人名氏第一卷爲農務圖十五第二卷爲女紅圖十六毎圖皆係以竹枝詞一首第三卷以下分十一類曰耕穫曰桑蠶曰樹藝曰雜占日月占曰祈禳曰涓吉曰起居曰調攝曰牧養曰製造嘉靖壬子刻於貴州前有左布政使李涵序稱鄺廷瑞始刻於吳中吕經又刻於滇省其中利民用者甚多然意求全備往往冗瑣如末卷載辟鬼魅法用桃枝洒雄黃水蓋據本草桃枝殺鬼雄黃殺精魅之說已爲迂濶又有祛狐狸法云妖狸能變形惟千年枯木能照之可尋得年久枯木擊之其形自見則據張華然華表照斑狸事衍爲此法殆於兒戲矣其書本農家者流然旁及祈福擇日及諸格言不名一家故附之雜家類焉
</p>
<div class="section" id="title-12"><h2>
	鼂采館淸課二卷<span class="jiazhu">兩江總督採進本</span>
</h2></div>
<p class="em2">
	明費元祿撰元祿字學卿鉛山人鉛山之河口有五湖其一曰官湖即鼂采湖也元祿搆館其上因以爲名是書皆記其館中景物及遊賞閒適之事
</p>
<div class="section" id="title-13"><h2>
	蕉窗九錄<span class="jiazhu">無卷數　江蘇巡撫採進本</span>
</h2></div>
<p class="em2">
	舊本題明項元汴撰元汴字子京秀水人家藏書畫之富甲於天下今賞鑒家所稱項墨林者是也是書首紙錄次墨錄次筆錄次硯錄次帖錄次書錄次琴錄次香錄前有文彭序稱大半採自吳文定鑒古彚編間有刪潤今考其書陋畧殊甚彭序亦弇鄙不文二人皆萬萬不至此殆稍知字義之書賈以二人有博雅名依託之以炫俗也
</p>
<div class="section" id="title-14"><h2>
	考槃餘事四卷<span class="jiazhu">通行本</span>
</h2></div>
<p class="em2">
	明屠隆撰隆有篇海類編已著錄是書雜論文房淸玩之事一卷言書板碑帖二卷評書畫琴紙三卷四卷則筆硯爐瓶以至一切器用服御之物皆詳載之列目頗爲瑣碎其論明一代書家以祝允明爲第一而文徵明次之軒輊亦未盡平允
</p>
<div class="section" id="title-15"><h2>
	游具雅編一卷<span class="jiazhu">編修程晉芳家藏本</span>
</h2></div>
<p class="em2">
	明屠隆撰所載笠杖漁竿之屬皆便於遊覽之具故以爲名卷末附圖四式一曰太極樽一曰葫蘆樽一曰山遊提盒一曰提爐雖書中所已具以其形製皆須圖乃明故復附繪於末
</p>
<div class="section" id="title-16"><h2>
	筠軒淸秘錄三卷<span class="jiazhu">兩淮鹽政採進本</span>
</h2></div>
<p class="em2">
	舊本題董其昌撰其昌有學科考畧已著錄是書凡列目二十有九皆論玉石銅磁諸古器及法書名畫之類前有陳繼儒序謂可與項元汴薌林淸課並稱今考其書即張應文所撰淸秘藏但析二卷爲三卷蓋應文之書近日始有鮑氏知不足齋刋板附其子丑眞蹟日錄後從前抄本流傳不甚顯著書賈以其昌名重故僞造繼儒之序以炫俗射利耳
</p>
<div class="section" id="title-17"><h2>
	墨林快事十二卷<span class="jiazhu">兩淮馬裕家藏本</span>
</h2></div>
<p class="em2">
	明安世鳳撰世鳳有燕居功課已著錄此書以所見古器古刻古書畫各爲跋語凡六百九十五則多涉議論頗乏考據之功
</p>
<div class="section" id="title-18"><h2>
	飛鳬語畧一卷<span class="jiazhu">編修程晉芳家藏本</span>
</h2></div>
<p class="em2">
	明沈德符撰德符字虎臣又字景伯又字景倩秀水人萬曆戊午舉人此書論字墨法帖及古器眞贋之別皆舉生平所聞見者凡十八條其中多與所著敝帚軒剩語相同疑即從剩語中抄出者曹溶學海類編乃兩收之未免失於詳檢也
</p>
<div class="section" id="title-19"><h2>
	華夷花木鳥獸珍玩考十卷<span class="jiazhu">浙江巡撫採進本</span>
</h2></div>
<p class="em2">
	明愼懋官撰懋官字汝學湖州人是書凡花木考六卷鳥獸考一卷珍玩考一卷續考二卷或剽取舊說或參以已語或標出典或不標出典眞僞襍糅餖飣無緒如楓樹一條稱謨按云云似著此書者名謨又木蓮樹一條稱元和十四年夏命道士毌邱元志寫因題絶句云云似著此書者在唐代至衞懿公好鶴一條不引左傳而引傳奇俚詞尤爲不考卷首自序一篇詞極夸大過矣
</p>
<div class="section" id="title-20"><h2>
	妮古錄四卷<span class="jiazhu">通行本</span>
</h2></div>
<p class="em2">
	明陳繼儒撰繼儒有邵康節外紀已著錄是書多評論字畫古玩蓋傲趙希鵠洞天淸錄周密雲烟過眼錄而作然議論殊爲淺陋
</p>
<div class="section" id="title-21"><h2>
	巖棲幽事一卷<span class="jiazhu">通行本</span>
</h2></div>
<p class="em2">
	明陳繼儒撰所載皆山居瑣事如接花藝木以及於焚香點茶之類詞意佻纎不出明季山人之習自跋稱陳仲子爲家於陵尤可嗤鄙此沿楊修修家子雲之誤也
</p>
<div class="section" id="title-22"><h2>
	博物要覽十六卷<span class="jiazhu">兩淮馬裕家藏本</span>
</h2></div>
<p class="em2">
	明谷泰撰泰字寧宇官蜀王府長史其書一卷紀碑刻二卷紀書三卷紀畫四卷紀銅器五卷紀窑器六卷紀硯七卷紀黃金八卷紀銀九卷紀珠十卷紀寶石十一卷紀玉十二卷紀瑪瑙珊瑚十三卷紀琥珀密蠟玻璃等物十四卷紀水晶玳琩犀角象等物十五卷紀香十六卷紀漆器奇石皆隨所見聞摭錄成帙未能該備所論碑板書畫尤爲簡陋書成於天啓中而中有稱明太祖者殆後人傳寫所改歟
</p>
<div class="section" id="title-23"><h2>
	廣社<span class="jiazhu">無卷數　内府藏本</span>
</h2></div>
<p class="em2">
	明張雲龍撰雲龍字爾陽華亭人是書成於崇禎末年乃因陶邦彦所作燈謎而廣之前載作謎諸格取字義相似者配合一句暗射成語後借詩韻平仄分補以備採用然語多鈍置頗乏巧思
</p>
<div class="section" id="title-24"><h2>
	莝錄三卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏卷首題抄自袁陶齋亦不知陶齋何人也所載凡十一類文房通用至養育禽獸皆載其名義與一切新法大旨倣多能鄙事諸書爲之而瑣屑彌甚
</p>
<div class="section" id="title-25"><h2>
	研山齋珍玩集覽<span class="jiazhu">無卷數編修勵守謙家藏本</span>
</h2></div>
<p class="em2">
	國朝孫炯撰炯字挈菴大興人吏部侍郞承澤之孫也是書取退谷隨筆中所論銅玉磁器及筆墨硯紙印章文玩與刻板繡繪刻絲之屬益以炯所見聞編成此帙炯自爲序其中論刻板一條稱其家有宋板本草網目四函考本草綱目乃明萬曆中李時珍所作安得有宋板也
</p>
<div class="section" id="title-26"><h2>
	老老恒言五卷<span class="jiazhu">浙江巡撫採進本</span>
</h2></div>
<p class="em2">
	國朝曹廷棟撰廷棟有易準已著錄是書皆言衰年頤養之法前二卷詳晨昏動定之宜次二卷列居處備用之要末附粥譜一卷借爲調養之需蓋廷棟年七十五時作也
</p>
<div class="section" id="title-27"><h2>
	初學藝引二十三卷<span class="jiazhu">浙江巡撫採進本</span>
</h2></div>
<p class="em2">
	國朝李仕學撰仕學字亨敏號遜齋揭陽人是編本爲初學游藝而作首冠以格言一卷其餘分六引曰文引曰詩引曰書引曰畫引曰琴引曰棋引其文引凡五卷首論文次左傳選次莊子選次史記選次韓文選其詩引凡三卷首卷分論詩詩體詩學三篇次卷選漢魏六朝唐詩末卷專論樂府分總論訂律審音宫調歌法題解諸目其書引凡四卷分論書書體書法書學諸目畫引四卷亦如之其琴引四卷則仿史記之例編爲琴史首以古帝王始製琴及善琴者爲十二本紀而孔子與焉又表古今人物及七絃十三徽與手勢指法等爲十表又撰禮書樂書天官書定制書擇材書操縵書正音書爲八書其三十世家則能以琴世其家者共七十列傳則古今善琴之人也編末棋引二卷則自出新意取邵子之易數以爲棋局其凡例謂以堯夫爲奕秋四大爲枰分野爲罫日月爲子晦明爲黑白嬗逓升降爲刼數輸贏名曰棋局新書示與舊譜不同也其書分八目一曰說局總說大意二曰先天成局即邵子之日月星辰水火土石也三曰方圓正局即先天方圓二圖合而圖之象天包地外地處天中也四曰奇偶變局即日月星辰水火土石八卦八而重之爲六十四卦六而變之爲三百八十四卦也五曰得數定算則以元會運世嵗月日時爲經而以十二三十之數反覆相乘也六曰爛柯甲子蓋一元十二會全圖也七曰長安舊聞則自己會第三十運至五會第十一運之圖蓋邵子嘗推數起唐堯甲辰迄宋之熙寧仕學此書復增而益之至於本朝也八曰棋閣測議蓋引黃氏管窺之說以總古今全局也其名書之意不過以一元有三百六十運一曾有三百六十世推之年月日時其三百六十之數皆與棋合故以棋局名焉其亦妄作聰明弊精神於無用之地矣
</p>
<p class="em2">
	右雜家類襍品之屬二十六部一百七十二卷<span class="jiazhu">内三部無卷數</span>皆附存目
</p> 



</div></body></html>