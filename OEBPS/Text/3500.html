<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷八十五·史部四十一（目錄類一）</title></head><body><div id="text">

<p>
<strong>欽定四庫全書總目卷八十五</strong>
</p>
<div class="section" id="title-0"><h1>
	史部四十一
</h1><hr/></div>
<div class="section" id="title-1"><h2>
	目錄類一
</h2></div>
<p class="em2">
	鄭玄有三禮目錄一卷此名所昉也其有解題胡應麟經義會通謂始於唐之李肇案漢書錄七畧書名不過一卷而劉氏七畧别錄至二十卷此非有解題而何隋志曰劉向别錄劉歆七畧剖析條流各有其序推尋事迹自是以後不能辨其流别但記書名而已其文甚明應麟誤也今所傳者以崇文總目爲古晁公武趙希弁陳振孫並準爲撰述之式惟鄭樵作通志藝文畧始無所詮釋併建議廢崇文總目之解題而尤袤遂初堂書目因之自是以後遂兩體並行今亦兼收以資考核金石之文隋唐志附小學宋志乃附目錄今用宋志之例並列此門而别爲子目不使與經籍相淆焉
</p>
<div class="section" id="title-2"><h2>
	崇文總目十二卷<span class="jiazhu">永樂大典本</span>
</h2></div>
<p class="em2">
	宋王堯臣等奉勅撰蓋以四館書併合著錄者也宋制以昭文史館集賢爲三館太平興國三年於左升龍門東北建崇文院謂之三館新修書院端拱元年詔分三館之書萬餘卷别爲書庫名曰秘閣以别貯禁中之籍與三館合稱四館景祐元年閏六月以三館及秘閣所藏或謬濫不全命翰林學士張觀知制誥李淑宋祁等看詳定其存廢訛謬者刪去差漏者補寫因詔翰林學士王堯臣史館檢討王洙館閣校勘歐陽修等校正條曰討論撰次定著三萬六百六十九卷分類編目總成六十六卷於慶曆元年十二月已丑上之賜名曰崇文總目後神宗改崇文院曰秘書省徽宗時因改是書曰秘書總目然自南宋以來諸書援引仍謂之崇文總目從其朔也李燾續通鑑長編云崇文總目六十卷麟臺故事亦同中興書目云六十六卷江少虞事實類苑則云六十七卷文獻通考則云六十四卷宋史藝文志則据中興書目作六十六卷其說參差不一考原本於毎條之下具有論說逮南宋時鄭樵作通志始謂其文繁無用紹興中遂從而去其序釋故晁公武讀書志陳振孫書錄解題著錄皆云一卷是刊除序釋之後全本巳不甚行南宋諸家或不見其原書故所記卷數各異也考漢書藝文志本劉歆七畧而作班固已有自註隋書經籍志參考七錄互註存佚亦沿其例唐書於作者姓名不見紀傳者尚間有注文以資考核後來得畧見古書之崖畧實緣於此不可謂之繁文鄭樵作通志二十畧務欲凌跨前人而藝文一畧非目睹其書則不能詳究原委自揣海濵寒畯不能窺中秘之全無以駕乎其上遂惡其害巳而去之此宋人忌刻之故智非出公心厥後托克托等作宋史藝文志紕漏顚倒瑕隙百出於諸史志中最爲叢脞是即高宗誤用樵言刪除序釋之流弊也宋人官私書目存於今者四家晁氏陳氏二目諸家藉爲考証之資而尤袤遂初堂書目及此書則若存若亡幾希湮滅是亦有說無說之明效矣此本爲范欽天一閣所藏朱彝尊抄而傳之始稍見於世亦無序釋彝尊曝書亭集有康熙庚辰九月作是書跋謂欲從六一居士集曁文獻通考所載别抄一本以補之然是時彝尊年七十二矣竟未能辦今以其言考之其毎類之序見於歐陽修集者秖經史二類及子類之半馬端臨文獻通考所載論說亦然晁公武讀書志陳振孫書錄解題皆在通考之前惟公武所見多通考一條陳氏則但見六十六卷之目題曰紹興改定者而已永樂大典所引亦即從晁陳二家目中採出無所增益巳不能復睹其全然蒐輯排比尚可得十之三四是亦較勝於無矣謹依其原次以類補入釐爲一十二卷其六十六卷之原次仍注於各類之下又續宋會要載大觀四年五月祕書監何志同言慶曆間集四庫爲籍今按籍求之十纔六七宜頒其名類於天下總目之外别有異書並借傳寫紹興十二年十二月權發遣旴眙軍向子固言乞下本省以唐藝文志及崇文總目所闕之書註闕字於其下付諸州軍照應搜訪云云今所傳本毎書之下多注闕字蓋由於此今亦仍之王應麟玉海稱當時國史謂總目序錄多所謬誤黄伯思東觀餘論有校正崇文總目十七條鄭樵通志校讐畧則全爲攻擊此書而作李燾長編亦云總目或有相重亦有可取而誤棄不錄者今觀其書載籍浩繁牴牾誠所難保然數千年著作之曰總滙於斯百世而下藉以騐存佚辨眞贋核同異固不失爲冊府之驪淵藝林之玉圃也
</p>
<div class="section" id="title-3"><h2>
	郡齋讀書志四卷後志二卷考異一卷附志一卷<span class="jiazhu">兩江總督採進本</span>
</h2></div>
<p class="em2">
	讀書志四卷宋晁公武撰後志二卷亦公武所撰趙希弁重編附志一卷則希弁所續輯也公武字子止鉅野人冲之之子官至敷文閣直學士臨安少尹岳珂桯史記隆興二年湯思退罷相洪适草制作平語侍御史晁公武擊之則亦骨鯁之士希弁袁州人宋宗室子自題稱江西漕貢進士祕書省校勘以輩行推之蓋太祖之九世孫也始南陽井憲孟爲四川轉運使家多藏書悉舉以贈公武乃躬自讐校疏其大畧爲此書以時方守榮州故名郡齋讀書志後書散佚而志獨存淳祐巳酉鄱陽黎安朝守袁州因令希弁即其家所藏書目參校刪其重複摭所未有益爲附志一卷而重刻之是爲袁本時南充游鈞守衢州亦取公武門人姚應績所編蜀本刊傳是爲衢本當時二書並行於世惟衢本分析至二十卷增加書目甚多卷首公武自序一篇文亦互有詳畧希弁以衢本所增乃公武晩年續裒之書而非所得井氏之舊因别摘出爲後志二卷又以袁衢二本異同别爲考異一卷附之編末蓋原志四卷爲井氏書後志二卷爲晁氏書並至南渡而止附志一卷則希弁家書故兼及於慶元以後也馬端臨作經籍考全以是書及陳氏書錄解題爲據然以此本與經籍考互校徃徃乖迕不合如京房易傳此本僅注三十餘字而馬氏所引其文多至十倍又如宋太祖實錄太宗實錄建康實錄汲冡周書之類此志本僅述其撰人時代及卷數而止而馬氏所引尚有考据議論凡數十言其餘文之多寡詞之增損互異者不可勝數又希弁考異稱袁本毗陵易傳衢本作東坡易傳袁本芸閣先生易解衢本作吕氏章句今經籍考所題並同衢本似馬端臨原據衢本採掇然如丁晉公談錄六祖壇經之類希弁考異稱袁本所載而衢本所遺者今經籍考實並引晁氏之說則當時亦兼用袁本疑此書巳經後人刪削不特衢本不可復見即袁本亦非盡舊文故與馬氏所引不能一一符合歟又前志子部叙錄稱九曰小說類十曰天文厯算類十一曰兵家類十二曰類家類十三曰雜藝類十四曰醫家類十五曰神仙類十六曰釋書類而志中所列小說類鷄跖集後即爲羣仙會眞記王氏神仙傳葛洪神仙傳三種是天文厯算等五類全佚而神仙類亦脫其標目則其他類之殘缺蓋可例推矣然書雖非舊而梗槪仍存終爲考證者所取資也
</p>
<div class="section" id="title-4"><h2>
	遂初堂書目一卷<span class="jiazhu">兩江總督採進本</span>
</h2></div>
<p class="em2">
	宋尤袤撰袤字延之無錫人紹興十入年進士官至禮部尚書諡文簡事迹具宋史本傳陳振孫書錄解題稱其遂初堂藏書爲近世冠楊萬里誠齋集有爲袤作益齋書目序其名與此不同然通考引萬里序列遂初堂書目條下知即一書今此本無此序而有毛幵一序魏了翁陸友仁二跋其書分經爲九門曰經總類周易類尚書類詩類禮類樂類春秋類論語孝經孟子類小學類分史爲十八門曰正史類編年類雜史類故事類雜傳類僞史類國史類本朝雜史類本朝故事類本朝雜傳類實錄類職官類儀注類刑法類姓氏類史學類目錄類地理類分子爲十二門曰儒家類雜家類道家類釋家類農家類兵家類數術家類小說類雜藝類譜錄類類書類醫書類分集爲五門曰别集類章奏類總集類文史類樂典類其例畧與史志同惟一書而兼載數本以資互考則與史志小異耳諸書皆無解題檢馬氏經籍考無一條引及袤說知原本如是惟不載卷數及撰人則疑傳寫者所刪削非其原書耳其子部别立譜錄一門以收香譜石譜蟹錄之無類可附者爲例最善間有分類未安者如元經本史而入儒家錦帶本類書而入農家琵琶錄本雜藝而入樂之類亦有一書偶然複見者如大曆浙東聯句一入别集一入總集之類又有姓名訛異者如玉瀾集本朱橰作而稱朱喬年之類然宋人目錄存於今者崇文總目已無完書惟此與晁公武志爲最古固考證家之所必稽矣
</p>
<div class="section" id="title-5"><h2>
	子畧四卷目錄一卷<span class="jiazhu">内府藏本</span>
</h2></div>
<p class="em2">
	宋高似孫撰似孫有剡錄已著錄是書卷首冠以目錄始漢志所載次隋志所載次唐志所載次庾仲容子鈔馬總意林所載次鄭樵通志藝文畧所載皆削其門類而存其書名畧注撰人卷數於下其一書而有諸家注者則惟列本書而注家細字附錄焉其有題識者凡陰符經握奇經八陣圖鬻子六韜孔叢子曾子魯仲連子晏子老子莊子列子文子戰國策管子尹文子韓非子墨子鄧析子亢桑子鶡冠子孫子吳子范子鬼谷子吕氏春秋素書淮南子賈誼新書鹽鐵論論衡太玄經新序說苑抱朴子文中子元子皮子隱書凡三十八家其中說苑新序合一篇而八陣圖附於握奇經實共三十六篇惟陰符經握奇經錄其原書於前餘皆不錄似乎後人刪節之本未必完書也馬端臨通考多引之亦頗有所考證發明然似孫能知亢倉子之僞而於陰符經握奇經三畧諸葛亮將苑十六策之類乃皆以爲眞則鑒别亦未爲甚確其盛稱鬼谷子尤爲好奇以其會稡諸家且所見之本猶近古終非焦竑經籍志之流輾轉販鬻徒搆虚詞者比故錄而存之偹考証焉
</p>
<div class="section" id="title-6"><h2>
	直齋書錄解題二十二卷<span class="jiazhu">永樂大典本</span>
</h2></div>
<p class="em2">
	宋陳振孫撰振孫字伯玉號直齋安吉人厲鶚宋詩紀事稱其端平中仕爲浙西提舉改知嘉興府考周密癸辛雜識莆田楊氏子婦一條稱陳伯玉振孫時以倅攝郡又陳周士一條稱周士直齋侍郞振孫之長子則振孫始仕州郡終官侍郞不止浙江提舉鶚蓋考之未詳也癸辛雜識又稱近年惟直齋陳氏書最多蓋嘗仕於莆傳錄夾漈鄭氏方氏林氏吳氏舊書至五萬一千一百八十餘卷且仿讀書志作解題極其精詳云云則振孫此書在宋末巳爲世所重矣其例以厯代典籍分爲五十三類各詳其卷帙多少撰人名氏而品題其得失故曰解題雖不標經史子集之目而核其所列經之類凡十史之類凡十六子之類凡二十集之類凡七實仍不外乎四部之說也馬端臨經籍考惟據此書及讀書志成編然讀書志今有刻本而此書久佚僅永樂大典尚載其完帙惟當時編輯潦草訛脫宏多又卷帙割裂全失其舊謹詳加校訂定爲二十二卷方今聖天子稽古右文蒐羅遺籍列於四庫之中者浩如淵海此區區一家之書誠不足以當萬一然古書之不傳於今者得藉是以求其崖畧其傳於今者得藉是以辨其眞僞核其異同亦考證之所必資不可廢也原本間於解題之後附以隨齋批註隨齋不知何許人然補缺拾遺於本書頗有所裨今亦仍其舊焉
</p>
<div class="section" id="title-7"><h2>
	漢藝文志考證十卷<span class="jiazhu">通行本</span>
</h2></div>
<p class="em2">
	宋王應麟撰應麟有周易鄭康成註已著錄漢書藝文志因劉歆七畧而修凡句下之注不題姓氏者皆班固原文其標某某曰者則顔師古所集諸家之說然師古注班固全書藝文特其八志之一故僅畧疏姓名時代所考證者如漢著記即起居注家語非今家語鄧析非子産所殺莊葱奇嚴助之駁文逄門即逄蒙之類不過三五條而止應麟始捃摭舊文各爲補註不載漢志全文惟以有所辨論者摘錄爲綱畧如經典釋文之例其傳記有此書名而漢志不載者亦以類附入易類增連山歸藏子夏易傳詩類增元王傳禮類增大戴禮小戴禮王制漢儀樂類增樂記樂元語春秋類增冥氏春秋道家增老子指歸素王妙論法家增漢律漢令縱横家增鬼谷子天文增夏氏日月傳甘氏歲星經石氏星經巫咸五星占周髀星傳厯譜增九章算術五紀論五行增翼氏風角經方增本草凡二十六部各疏其所註於下而以不著錄字别之其間如子夏易傳鬼谷子皆依託顯然而一槩泛載不能割愛又庾信哀江南賦稱栩陽亭有離别之賦實由誤記藝文志與所用桂華馮馮誤讀郊祀志者相等應麟乃因而附會以栩陽爲漢代亭名亦未免間失之嗜奇然論其該洽究非他家所及也
</p>
<div class="section" id="title-8"><h2>
	文淵閣書目四卷<span class="jiazhu">内府藏本</span>
</h2></div>
<p class="em2">
	明楊士奇編士奇有三朝聖諭錄已著錄是編前有正統六年題本一通稱各書自永樂十九年南京取來一向於左順門北廊收貯未有完整書目近奉旨移貯文淵閣東閣臣等逐一打點淸切編置字號寫完一本總名文淵閣書目請用廣運之寳鈐識備照庶無遺失蓋本當時閣中存記冊籍故所載書多不著撰人姓氏又有冊數而無卷數惟畧記若干部爲一橱若干橱爲一號而已考明自永樂間取南京藏書送北京又命禮部尚書鄭賜四出購求所謂鋟板十三抄本十七者正統時尚完善無缺此書以千字文排次自天字至徃字凡得二十號五十橱今以永樂大典對勘其所收之書世無傳本者徃徃見於此目亦可知其儲庋之富士奇等承詔編錄不能考訂撰次勒爲成書而徒草率以塞責較劉向之編七畧荀朂之叙中經誠爲有愧然考王肯堂鬱岡齋筆麈書在明代巳殘缺不完王士禎古夫于亭雜錄亦載國初曹貞吉爲内閣典籍文淵閣書散失殆盡貞吉檢閱見宋槧歐陽修居士集八部無一完者今閲百載巳放失無餘惟藉此編之存尚得畧見一代秘書之名數則亦考古所不廢也舊本不分卷數黄虞稷下頃堂書目作十四卷不知所據何本殆傳寫者以意分析今釐定爲四卷云
</p>
<div class="section" id="title-9"><h2>
	授經圖二十卷<span class="jiazhu">兩江總督採進本</span>
</h2></div>
<p class="em2">
	明朱睦㮮撰睦㮮有易學識疑已著錄是編所述經學源流也案崇文總目有授經圖三卷叙易詩書禮春秋三傳之學其書不傳宋章俊卿山堂考索嘗溯其宗派各爲之圖亦未能完備且頗有舛訛睦㮮乃因章氏舊圖而增定之首叙授經世系次諸儒列傳次諸儒著述厯代經解名目卷數毎經四卷五經共爲二十卷睦㮮自序稱釐爲四卷疑傳寫有脫文也舊無刋板惟黄虞稷家有寫本康熙中虞稷乃同錢塘龔翔麟校而刻之虞稷序稱西亭舊本<span class="jiazhu">案西亭即睦㮮之别號</span>先後不無參錯予與龔子蘅圃重爲釐正易則以復古爲先書則以今文爲首其他經傳之闕軼者復取厯代史藝文志及通志通考所載咸爲補入而近代傳註可傳者亦間錄焉視西亭所輯庶幾少偹云云又睦㮮義例稱周漢而下至金元作者凡一千一百三十二人國朝三十九人經解凡一千七百九十八部二萬一千七十一卷虞稷等附註其下稱新增入古今作者二百五十五人經解凡七百四十一部六千二百一十八卷則虞稷等大有所竄改非復睦㮮之舊矣今以所竄改者觀之易稱以復古爲先而列子夏易傳實王弼本非古易也書稱以今文爲首而所列朱子書古經實孔安國本非今文也以是例推殆未能盡允且睦㮮之作是書大旨病漢學之失傳因溯其專門授受欲儒者飲水思源故所述列傳止於兩漢其子勤䓺跋<span class="jiazhu">案䓺字原本誤作羹今改正</span>亦稱秦燼之餘六經殘滅漢興諸儒頗傳不絶之緒於是專門之學甚盛至東京則授受鮮有次第而經學亦稍稍衰矣故是編所列多詳於前漢云云其著書之意粲然明白虞稷等乃雜採諸家以補之與睦㮮所見正復相反然朱彝尊經義考未出以前能條析諸經之源流此書實爲之嚆矢正不以有所點竄併其原書而廢之矣
</p>
<div class="section" id="title-10"><h2>
	欽定天祿琳琅書目十卷
</h2></div>
<p class="em2">
	乾隆四十年奉勅撰初乾隆九年命内直諸臣檢閲秘府藏書擇其善本進呈御覽於昭仁殿列架庋置賜名曰天祿琳琅迄今三十餘年秘笈珍函蒐羅益富又以詔求遺籍充四庫之藏宛委叢編嫏嬛墜簡咸出應昌期因掇其菁華重加整比併命編爲目錄以垂示方來冠以丁卯御題昭仁殿詩及乙未重華宫茶宴用天祿琳瑯聯句詩其書亦以經史子集爲類而毎類之中宋金元明刋板及影寫宋本各以時代爲次或一書而兩刻皆工緻則兩本並存尤袤遂初堂書目例也一板而兩印皆精好亦兩本並存漢秘書有副例也<span class="jiazhu">案事見漢書叙傳</span>毎書各有解題詳其鋟梓年月及收藏家題識印記並一一考其時代爵里著授受之源流按張彦遠厯代名畫記有論十六篇其十一記鑒識收藏閱玩十二記自古跋尾押署十三記自古公私印記自後賞鑒諸家遞相祖述至鐵網珊瑚所載書畫始於是事特詳然藏書著錄則未有辨訂及此者即錢曾於也是園書目之外别出讀書敏求記述所藏舊刻舊鈔亦粗具梗槪不能如是之條析也至於毎書之首多有御製詩文題識並恭錄於舊跋之前奎藻光華增輝簡冊旁稽舊典自古帝王惟唐太宗有賦尚書一篇詠司馬彪續漢志一篇宋徽宗有題南唐舊本金樓子一篇而已未有乙覽之博宸章之富鑒别之詳明品題之精確如是者臣等繕錄之下益頌聖學高深超軼乎三古也
</p>
<div class="section" id="title-11"><h2>
	千頃堂書目三十二卷<span class="jiazhu">浙江廵撫採進本</span>
</h2></div>
<p class="em2">
	國朝黄虞稷撰虞稷字俞邰先世泉州人崇禎末流寓上元書首自題曰閩人不忘本也所錄皆明一代之書經部分十一門旣以四書爲一類又以論語孟子各爲一類又以說大學中庸者入於三禮類中蓋欲畧存古例用意頗深然明人所說大學中庸皆爲四書而解非爲禮記而解即論語孟子亦因四書而說非若古人之别爲一經專門授受其分合殊爲不當樂經雖亡而不置此門則律吕諸書無所附其刪除亦未允也史部分十八門其簿錄一門用尤袤遂初堂書目之例以收錢譜蟹錄之屬古來無類可歸者最爲允協至於典故以外又立食貨刑政二門則贅設矣子部分十二門其墨家名家法家縱横家併爲一類總名雜家雖亦簡括然名家墨家縱横家傳述者稀遺編無幾併之可也併法家刪之不太簡乎集部分八門其别集以朝代科分爲先後無科分者則酌附於各朝之末視唐宋二志之糅亂特爲淸晰體例可云最善惟制舉一門可以不立明以八比取士工是技者隸首不能窮其數即一日之中伸紙搦管而作者不知其幾億萬篇其不久而化爲故紙敗燼者又不知其幾億萬篇其生其滅如烟雲之變現泡沬之聚散虞稷乃徒據所見而列之不亦傎耶毎類之末各附以宋金元人之書旣不賅偹又不及於五代以前其體例特異亦不可解然焦竑國史經籍志旣誕妄不足爲憑傳維鱗明書經籍志尤侗明史藝文志稿尤冗雜無緒考明一代著作者終以是書爲可據所以欽定明史藝文志頗採錄之畧其舛駁而取其賅贍可也
</p>
<div class="section" id="title-12"><h2>
	經義攷三百卷<span class="jiazhu">通行本</span>
</h2></div>
<p class="em2">
	國朝朱彝尊撰彝尊字錫鬯號竹垞秀水人康熙已未薦舉博學鴻詞召試授檢討入直内廷彝尊文章淹雅初在布衣之内巳與王士禎聲價相齊博識多聞學有根柢復與顧炎武閻若璩頡頏上下凡所撰述具有本原是編統考厯朝經義之目初名經義存亡考惟列存亡二例後分例曰存曰闕曰佚曰末見因改今名凡御注勅撰一卷易七十卷書二十六卷詩二十二卷周禮十卷儀禮八卷禮記二十五卷通禮四卷樂一卷春秋四十三卷論語十一卷孝經九卷孟子六卷爾雅二卷羣經十三卷四書八卷逸經三卷毖緯五卷擬經十三卷承師五卷宣講立學共一卷刊石五卷書壁鏤板著錄各一卷通說四卷家學自述各一卷其宣講立學家學自述三卷皆有錄無書蓋撰輯未竟也毎一書前列撰人姓氏書名卷數其卷數有異同者則註某書作幾卷次列存佚闕未見字次列原書序跋諸儒論說及其人之爵里彝尊有所考正者即附列案語於未惟序跋諸篇與本書無所發明者連篇備錄未免少冗又隋志著錄凡於全經之内專說一篇者如易類之繫辭註乾坤義書類之洪範五行傳古文舜典禮類之夏小正月令章句中庸傳等皆與說全經者通叙先後俾條貫易明彝尊是書乃以專說一篇者附錄全經之末遂令時代參錯於例亦爲未善然上下二千年間元元本本使傳經源委一一可稽亦可以云詳贍矣至所註佚闕未見今以四庫所錄校之徃徃其書具存彝尊所言不盡可據然冊府儲藏之秘非人間所得盡窺又恭逄我皇上稽古右文蒐羅遺逸嫏嬛異笈宛委珍函莫不乘時畢集圖書之富矌古所無儒生株守殘編目營掌錄窮一生之力不能測學海之津涯其勢則然固不足爲彝尊病也
</p>
<p class="em2">
	右目錄類經籍之屬十一部四百二十四卷皆文淵閣著錄
</p>
<p class="margin2">
	案隋志以下皆以法書名畫列入目錄今書畫列入子部藝術類惟記載金石者無類可歸仍入目錄然别爲子目不與經籍相參蓋目錄皆爲經籍作金石其附庸也
</p> 



</div></body></html>