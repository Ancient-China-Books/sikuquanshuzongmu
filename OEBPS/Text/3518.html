<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百三·子部十三（醫家類一）</title></head><body><div id="text">

<p>
<strong>欽定四庫全書總目卷一百三</strong>
</p>
<div class="section" id="title-0"><h1>
	子部十三
</h1><hr/></div>
<div class="section" id="title-1"><h2>
	醫家類一
</h2></div>
<p class="em2">
	儒之門戶分於宋醫之門戶分於金元觀元好問傷寒會要序知河間之學與易水之學爭觀戴良作朱震亨傳知丹溪之學與宣和局方之學爭也然儒有定理而醫無定法病情萬變難守一宗故今所叙錄兼衆說焉明制定醫院十三科頗爲繁碎而諸家所著徃徃以一書兼數科分隸爲難今通以時代爲次漢志醫經經方二家後有房中神仙二家後人誤讀爲一故服餌導引歧塗頗雜今悉刪除周禮有獸醫隋志載治馬經等九家雜列醫書間今從其例附錄此門而退置於末簡貴人賤物之義也太素脉法不關治療今别收入術數家茲不著錄
</p>
<div class="section" id="title-2"><h2>
	黄帝素問二十四卷<span class="jiazhu">内府藏本</span>
</h2></div>
<p class="em2">
	唐王冰注漢書藝文志載黄帝内經十八篇無素問之名後漢張機傷寒論引之始稱素問晉皇甫謐甲乙經序稱鍼經九卷素問九卷皆爲内經與漢志十八篇之數合則素問之名起於漢晉間矣故隋書經籍志始著錄也然隋志所載祗八卷全元起所注已闕其第七冰爲寳應中人乃自謂得舊藏之本補足此卷宋林億等校正謂天元紀大論以下卷帙獨多與素問餘篇絶不相通疑即張機傷寒論序所稱陰陽大論之文冰取以補所亡之卷理或然也其刺法論本病論則冰本亦闕不能復補矣冰本頗更其篇次然每篇之下必注全元起本第幾字猶可考見其舊第所注排抉隠奥多所發明其稱大熱而甚寒之不寒是無水也大寒而甚熱之不熱是無火也無火者不必去水宜益火之源以消陰翳無水者不必去火宜壯水之主以鎮陽光遂開明代薛已諸人探本命門之一法其亦深於醫理者矣冰名見新唐書宰相世系表稱爲京兆府參軍林億等引人物志謂冰爲太僕令未知孰是然醫家皆稱王太僕習讀億書也其名晁公武讀書志作王砅杜甫集有贈重表姪王砅詩亦復相合然唐宋志皆作冰而世傳宋槧本亦作冰字或公武因杜甫詩而誤歟
</p>
<div class="section" id="title-3"><h2>
	靈樞經十二卷<span class="jiazhu">大埋寺卿陸錫熊家藏本</span>
</h2></div>
<p class="em2">
	案晁公武讀書志曰王冰謂靈樞即漢志黄帝内經十八卷之九或謂好事者於皇甫謐所集内經倉公論中鈔出之名爲古書未知孰是又李濂醫史載元吕復羣經古方論曰内經靈樞漢隋唐志皆不錄隋有鍼經九卷唐有靈寳註及黄帝九靈經十二卷而已或謂王冰以九靈更名爲靈樞又謂九靈尤詳於鍼故皇甫謐名之爲鍼經苟一經而二名不應唐志别出鍼經十二卷是靈樞不及素問之古宋元人已言之矣近時杭世駿道古堂集亦有靈樞經跋曰七畧漢藝文志黄帝内經十八篇皇甫謐以鍼經九卷素問九卷合十八篇當之隋書經籍志鍼經九卷黄帝九靈十二卷是九靈自九靈鍼經自鍼經不可合而爲一也王冰以九靈名靈樞不知其何所本余觀其文義淺短與素問之言不類又似籍取素問而鋪張之其爲王冰所僞託可知後人莫有傳其書者至宋紹興中錦官史崧乃云家藏舊本靈樞九卷除已具狀經所屬申明外准使府指揮依條申轉運司選官詳定其書送秘書省國子監是此書至宋中世而始出未經高保衡林億等校定也其中十二經水一篇黄帝時無此名冰特據身所見而妄臆度之云云其考證尤爲明晳然李杲精究醫理而使羅天益作類經兼採素問靈樞吕復亦稱善學者當與素問並觀其旨義互相發明蓋其書雖僞而其言則綴合古經具有源本譬之梅賾古文雜採逸書聯成篇目雖牴牾罅漏贋託顯然而先王遺訓多頼其蒐輯以有傳不可廢也此本前有紹興乙亥史崧序稱舊本九卷八十一篇增修音釋附於卷末又目錄首題鼇峯熊宗立點校重刋末題原二十四卷今併爲十二卷是此本爲熊氏重刋所併吕復稱史崧併是書爲十二卷以復其舊殆誤以熊本爲史本歟
</p>
<div class="section" id="title-4"><h2>
	難經本義二卷<span class="jiazhu">兩淮鹽政採進本</span>
</h2></div>
<p class="em2">
	周秦越人撰元滑壽註越人即扁鵲事迹具史記本傳壽字伯仁明史方技傳稱爲許州人寄居鄞縣案朱右攖寜生傳曰世爲許州襄城大家元初祖父官江南自許徙儀真而壽生焉又曰在淮南曰滑壽在吳曰伯仁氏在鄞越曰攖寜生然則許乃祖贯鄞乃寄居實則儀真人也壽卒於明洪武中故明史列之方技傳然戴良九靈山房集有懷滑攖寜詩曰海日蒼凉兩鬢絲異鄉飄泊已多時欲爲散木居官道故託長桑說上池蜀客著書人豈識韓公賣藥世偏知道塗同是傷心者只合相從賦黍離則壽亦抱節之遺老託於醫以自逃耳是書首有張翥序稱壽家去東垣近早傳李杲之學攖寜生傳則稱學醫於京口王居中學鍼法於東平高洞陽考李杲足迹未至江南與壽時代亦不相及翥所云云殆因許近東明附會其說歟難經八十一篇漢藝文志不載隋唐志始載難經二卷秦越人著吳太醫令吕廣嘗註之則其文當出三國前廣書今不傳未審即此本否然唐張守節註史記扁鵲列傳所引難經悉與今合則今書猶古本矣其曰難經者謂經文有疑各設問難以明之其中有此稱經云而素問靈樞無之者則今本内經傳寫脫簡也其文辨析精微詞致簡遠讀者不能遽曉故厯代醫家多有註釋壽所採摭凡十一家今惟壽書傳於世其書首列彚考一篇論書之名義源流次列闕誤總類一篇記脫文誤字又次圖說一篇皆不入卷數其註則融會諸家之說而以己意折衷之辨論精核考証亦極詳審攖寜生傳稱難經本靈樞素問之旨設難釋義其間榮衛部位藏府脉法與夫經絡腧穴辨之博矣而闕誤或多愚將本其指義註而讀之即此本也壽本儒者能通解古書文義故其所註視他家所得爲多云
</p>
<div class="section" id="title-5"><h2>
	甲乙經八卷<span class="jiazhu">兩淮鹽政採進本</span>
</h2></div>
<p class="em2">
	晉皇甫謐撰謐有高士傳已著錄是編皆論鍼灸之道隋書經籍志稱黄帝甲乙經十卷註曰音一卷梁十二卷不著撰人姓名考此書首有謐自序稱七畧藝文志黄帝内經十八卷今有鍼經九卷素問九卷二九十八卷即内經也又有明堂孔穴鍼灸治要皆黄帝岐伯選事也三部同歸文多重複錯互非一甘露中吾病風加苦聾百日方治<span class="jiazhu">案此四字文義未明疑有脫誤今仍舊本錄之謹附識於此</span>要皆淺近乃撰集三部使事類相從刪其浮詞除其重複至爲十二卷<span class="jiazhu">案至字文義末明亦疑有誤</span>云云是此書乃裒合舊文而成故隋志冠以黄帝然刪除謐名似乎黄帝所自作則於文爲謬舊唐書經籍志稱黄帝三部針經十三卷始著謐名然較梁本多一卷其併音一卷計之歟新唐書藝文志旣有黄帝甲乙經十二卷又有皇甫謐黄帝三部針經十三卷兼襲二志之文則更舛誤矣書凡一百一十八篇内十二經脉絡脉支别篇疾形脉診篇鍼灸禁忌篇五藏傳病發寒熱篇陰受病發痺篇陽受病發痺篇各分上下經脉篇六經受病發傷寒熱病篇各分上中下實一百二十八篇句中夾注多引楊上逹太素經孫思邈千金方王冰素問注王惟德銅人圖參考異同其書皆在謐後蓋宋高保衡孫奇林億等校正所加非謐之舊也考隋志有明堂孔穴五卷明堂孔穴圖三卷又明堂孔穴圖三卷唐志有黄帝内經明堂十三卷黄帝十二經脉明堂五臟圖一卷黄帝十二經明堂偃側人圖十二卷黄帝明堂三卷又楊上善黄帝内經明堂類成十三卷楊元孫黄帝明堂三卷今併亡佚惟頼是書存其精要且節解章分具有條理亦便於尋省較端緖易尋至今與内經並行不可偏廢蓋有由矣
</p>
<div class="section" id="title-6"><h2>
	金匱要畧論註二十四卷<span class="jiazhu">通行本</span>
</h2></div>
<p class="em2">
	漢張機撰國朝徐彬註機字仲景南陽人嘗舉孝亷建安中官至長沙太守是書亦名金匱玉函經乃晉高平王叔和所編次陳振孫書錄解題曰此書乃王洙於館閣蠹簡中得之日金匱玉函要畧上卷論傷寒中論雜病下載其方併療婦人乃錄而傳之今書以逐方次於證候之下以便檢用其所論傷寒文多簡畧故但取雜病以下止服食禁忌二十五篇二百六十二方而仍其舊名云云則此書叔和所編本爲三卷洙抄存其後二卷後又以方一卷散附於二十五篇内蓋巳非叔和之舊然自宋以來醫家奉爲典型與素問難經並重得其一知半解皆可以起死回生則亦歧黄之正傳和扁之嫡嗣矣機所作傷寒卒病論自金成無巳之後注家各自爭名互相竄改如宋儒之談鍇簡原書端緖久巳瞀亂難尋獨此編僅僅散附諸方尚未失其初旨尤可寳也漢代遺書文句簡奥而古來無注醫家猝不易讀彬注成於康熙辛亥註釋尚爲顯明今錄存之以便講肄彬字忠可嘉興人江西喻昌之弟子故所學頗有師承云
</p>
<div class="section" id="title-7"><h2>
	傷寒論註十卷附傷寒明理論三卷論方一卷<span class="jiazhu">内府藏本</span>
</h2></div>
<p class="em2">
	傷寒論十卷漢張機撰晉王叔和編金成無己註明理論三卷論方一卷則無己所自撰以發明機說者也叔和高平人官太醫令無己聊攝人生於宋嘉祐治平間後聊攝地入於金遂爲金人至海陵王正隆丙子年九十餘尚存見開禧元年厯陽張孝忠跋中明吳勉學刻此書題日宋人誤也傷寒論前有宋高保衡孫奇林億等校上序稱開寳中節度使高繼冲曾編錄進上其文理舛錯未能考正國家詔儒臣校正醫書今先校定張仲景傷寒論十卷總二十二篇合三百九十七法除重複定有一百一十三方<span class="jiazhu">案一十三原本誤作一十二今改正</span>今請頒行又稱自仲景於今八百餘年惟王叔和能學之云云而明方有執作傷寒論條辨則詆叔和所編與無己所註多所改易竄亂併以序例一篇爲叔和僞託而刪之國朝喻昌作尚論篇於叔和編次之舛序例之謬及無己所註林億等所校之失攻擊尤詳皆重爲考定自謂復長沙之舊本其書盛行於世而王氏成氏之書遂微然叔和爲一代名醫又去古未遠其學當有所受無巳於斯一帙研究終身亦必深有所得似未可槩從屏斥盡以爲非夫朱子改大學爲一經十傳分中庸爲三十三章於學者不爲無裨必以爲孔門之舊本如是則終無確證可慿也今大學中庸列朱子之本於學官亦列鄭玄之本於學官原不偏廢又烏可以後人重定此書遂廢王氏成氏之本乎無己所作明理論凡五十篇又論方二十篇於君臣佐使之義闡發尤明嚴器之序稱無巳撰述傷寒義皆前人未經道者指在定體分形析證若同而異者明之似是而非者辨之釋戰慄有内外之診論煩燥有陰陽之别讝語鄭聲令虚實之灼知四逆與厥使淺深之類明云云其推挹甚至張孝忠跋亦稱無已此二集自北而南先以紹興庚戌得傷寒論註十卷於醫士王光廷家後守荊門又於襄陽訪得明理論四卷因爲刋板於郴山則在當時固已深重其書矣
</p>
<div class="section" id="title-8"><h2>
	肘後備急方八卷<span class="jiazhu">浙江范懋柱家天一閣藏本</span>
</h2></div>
<p class="em2">
	晉葛洪撰洪字稚川句容人元帝爲丞相時辟爲掾以平賊功賜爵闗内侯遷散騎常侍自乞出爲句漏令後終於羅浮山年八十一事迹具晉書本傳是書初名肘後卒救方梁陶宏景補其闕漏得一百一首爲肘後百一方金楊用道又取唐愼微證類本草諸方附於肘後隨証之下爲附廣肘後方元世袓至元間有烏某者得其本於平鄉郭氏始刻而傳之叚成巳爲之序稱葛陶二君共成此編而不及楊用道此本爲明嘉靖中襄陽知府吕顒所刊始並列葛陶楊三序於卷首書中凡楊氏所增皆别題附方二字列之於後而葛陶二家之方則不加分析無可辨别案隋書經籍志葛洪肘後方六卷梁二卷陶宏景補闕肘後百一方九卷亡宋史藝文志止有葛書而無陶書是陶書在隋巳亡不應元時復出又陶書原目九卷而此本合楊用道所附袛有八卷篇帙多寡亦不相合疑此書本無百一方在内特後人取宏景原序冠之耳書凡分五十一類有方無論不用難得之藥簡要易明雖頗經後來增損而大旨精切猶未盡失其本意焉
</p>
<div class="section" id="title-9"><h2>
	褚氏遺書一卷<span class="jiazhu">浙江范懋柱家天一閣藏本</span>
</h2></div>
<p class="em2">
	舊本題南齊褚澄撰澄字彦適陽翟人褚淵弟也尚宋文帝女廬江公主拜駙馬都尉入齊爲吳郡太守官至左民尚書事迹具南齊書本傳是書分受形本氣平脉津潤分體精血除疾審微辨書問子十篇大旨發揮人身氣血陰陽之奥宋史始著於錄前有後唐淸泰二年蕭淵序云黃巢時羣盗發塜得石刻棄之先人偶見載歸後遺命即以褚石爲槨又有釋義堪序云石刻得之蕭氏塜中凡十有九片其一即蕭淵序也又有嘉泰元年丁介跋稱此書初得蕭氏父子䕶其石而始全繼得僧義堪筆之紙而始存今得劉義先鋟之木而始傳云云考周密癸辛雜識引其非男非女之身一條則宋代巳有此本所謂刻於嘉泰中者殆非虚語其書於靈樞素問之理頗有發明李時珍王肯堂俱采用之其論寡婦僧尼必有異乎妻妾之療發前人所末發而論吐血便血飲寒凉百不一生尤千古之龜鑑疑宋時精醫理者所著而僞託澄以傳然其言可采雖贋本不可廢也中頗論精血化生之理所以辨病源戒保嗇耳高儒百川書志列之房中類則其誤甚矣
</p>
<div class="section" id="title-10"><h2>
	巢氏諸病源候論五十卷<span class="jiazhu">浙江巡撫採進本</span>
</h2></div>
<p class="em2">
	隋大業中太醫博士巢元方等奉詔撰考隋書經籍志有諸病源侯論五卷目一卷吳景賢撰舊唐書經籍志有諸病源候論五十卷吳景撰皆不言巢氏書宋史藝文志有巢元方巢氏諸病源候論五十卷又無吳氏書惟新唐書藝文志二書並載書名卷數並同不應如是之相複疑當時本屬官書元方與景一爲監修一爲編撰故或題景名或題元方名實止一書新唐書偶然重出觀晁公武讀書志稱隋巢元方等撰足證舊本所列不止一名然則隋志吳景作吳景賢賢或監字之誤其作五卷亦當脫一十字如止五卷不應目錄有一卷矣此本爲明汪濟川方鑛所校前有宋綬奉勅撰序考玉海載天聖四年十月十二日乙酉命集賢校理晁宗慤王舉正校定黃帝内經素問難經巢氏病源候論五年四月乙未令國子監摹印頒行詔學士宋綬撰病源序是其事也書凡六十七門一千七百二十論陳振孫書錄解題稱王燾外臺秘要諸論多本此書今勘之信然又第六卷解散病諸候爲服寒食散者而作惟六朝人有此證第二十六卷猫鬼病候見於北史及太平廣記者亦惟周齊時有之皆非唐以後語其爲舊本無疑其書但論病源不載方藥蓋猶素問難經之例惟諸證之未多附導引法亦不言法出誰氏考隋志有導引圖三卷註日立一坐一卧一或即以其說編入歟讀書志稱宋朝舊制用此書課試醫士而太平興國中集聖惠方每門之首亦必冠以此書蓋其時去古未遠漢以來經方脉論存者尚多又裒集衆長共相討論故其言深密精邃非後人之所能及内經以下自張機王叔和葛洪數家書外此爲最古究其指要亦可云證治之津梁矣王褘靑巖叢錄嘗議其惟知風寒二濕而不著濕熱之說以爲疎漏然病機萬變前人所未及言經後人闡明者甚多未可以一節病是書也
</p>
<div class="section" id="title-11"><h2>
	千金要方九十三卷<span class="jiazhu">兩淮馬裕家藏本</span>
</h2></div>
<p class="em2">
	唐孫思邈撰思邈華原人唐書隠逸傳稱其少時周洛州刺史獨孤信稱爲聖童及長隠居太白山隋文帝輔政以國子博士徵不起則思邈生於周朝入隋巳長然盧照鄰病梨樹賦序稱癸酉歲於長安見思邈自云開皇辛酉歲生今年九十二則思邈生於隋朝照鄰乃思邈之弟子記其師言必不妄惟以隋書考之開皇紀號凡二十年止於庚申次年辛酉巳改元仁壽與史殊不相符又由唐高宗咸亨四年癸酉上推九十二年爲開皇二年壬寅實非辛酉干支亦不相應然自癸酉上推九十三年正得開皇元年辛丑蓋照鄰集傳寫訛異以辛丑爲辛酉以九十三爲九十二也史又稱思邈卒於永淳元年年百餘歲自是年上推至開皇辛丑正一百二年數亦相合則生於後周隠居不仕之說爲史誤審矣思邈嘗謂人命至重貴於干金一方濟之德踰於此故所著方書以千金名凡診治之訣針灸之法以至導引養生之術無不周悉猶慮有缺遺更撰翼方輔之攷晁陳諸家著錄載千金方千金翼方各三十卷錢曾讀書敏求記所載卷數亦同又謂宋仁宗命高保衡林億等校正刊行後列禁經二卷合二書計之止六十二卷此本増多三十一卷疑後人併爲一書而離析其卷帙葉夢得避暑錄話稱思邈作千金前方時巳百餘歲妙盡古今方書之要獨傷寒未之盡以未盡通仲景之言故不敢深論後三十年<span class="jiazhu">案百餘歳及後三十年之說皆因仍舊誤今姑仍原本錄之</span>作千金翼論傷寒者居半蓋始得之其用志精審不苟如此云云則二書本相因而作亦相濟爲用合之亦未害宏旨也太平廣記載思邈曾救昆明池龍得龍宫仙方三十首散入千金方各卷之中蓋小說家附會之談固無足深辨焉
</p>
<div class="section" id="title-12"><h2>
	銀海精微二卷<span class="jiazhu">内府藏本</span>
</h2></div>
<p class="em2">
	舊本題唐孫思邈撰唐宋藝文志皆不著錄思邈本傳亦不言有是書其日銀海者蓋取目爲銀海之義考蘇軾雪詩有凍合玉樓寒起粟光播銀海眩生花句瀛奎律髓引王安石之說謂道書以肩爲玉樓目爲銀海銀海爲目僅見於此然迄今無人能舉安石所引出何道書者則安石以前絶無此說其爲宋以後書明矣前有齊一經序稱管河北道時得於同僚李氏亦不著時代年月莫知何許人也其辨析諸證頗爲明晰其法補瀉兼施寒温互用亦無偏主一格之弊方技之家率多依託但求其術之可用無庸核其書之必眞本草稱神農素問言黄帝固不能一一確也此書療目之方較爲可取則亦就書論書而已
</p>
<div class="section" id="title-13"><h2>
	外臺秘要四十卷<span class="jiazhu">通行本</span>
</h2></div>
<p class="em2">
	唐王燾撰燾郿人王珪孫也唐書附見珪傳稱其性至孝爲徐州司馬母有疾彌年不廢帯視絮湯劑<span class="jiazhu">案視絮二字未詳然玉海所引亦同是宋本巳然姑仍其舊</span>數從高醫游遂窮其術因以所學作外臺秘要討繹精明世寳焉厯給事中鄴郡太守藝文志載外臺秘要四十卷又外臺要畧十卷今要畧久佚惟秘要尚傳此本爲宋治平四年孫兆等所校明程衍道所重刻前有天寳十一載燾自序又有皇祐二年内降劄子及兆校上序其卷首乃題林億等名考書錄解題引宋會要稱嘉祐二年置校正醫書局於編修院以直集賢院掌禹錫林億校理張洞校勘蘇頌等並爲校正後又命孫奇高保衡孫兆同校正毎一書畢即奏上億等皆爲之序則卷首題林億名乃統以一局之長故有等字也燾居館閣二十餘年多見宏文館圖籍方書其作是編則成於守鄴時其結銜稱持節鄴郡諸軍事兼守刺史故曰外臺<span class="jiazhu">案猗覺寮雜記曰外臺見唐高元裕傳故事三司監院官帯御史者號外臺</span>書錄解題作外臺秘要方自序亦同唐書及孫兆序中皆無方字蓋相沿省其文耳書分一千一百四門皆先論而後方其論多以巢氏病源爲主毎條之下必詳註原書在某卷世傳引書註卷第有李涪刋誤及程大昌演繁露而不知例創於燾可以見其詳確其方多古來專門秘授之遺陳振孫在南宋末巳稱所引小品深師崔氏許仁則張文仲之類今無傳者猶間見於此書今去振孫四五百年古書益多散佚惟頼燾此編以存彌可寳貴矣其中閒及禁術蓋千金翼方已有此例唐小說載賈耽以千年梳治蝨癥爲異聞其方乃出此書第十二卷中宋小說載以念珠取誤吞漁鉤爲奇技其方乃在今八卷中又唐制臘日賜口脂靣藥今不知爲何物其方亦具在三十一卷中皆足以資博物三十七卷三十八卷皆乳石論世說載何晏稱服五石散令人神情開朗玉臺新詠有姬人怨服散詩蓋江左以來用爲服食之術今無所用又二十八卷載猫鬼野道方與巢氏病源同亦南北朝時鬼病唐以後絶不復聞然存之亦足資考訂也衍道刻此書頗有校正惟不甚解唐以前語與後世多異如痢門稱療痢稍較衍道註日較字疑誤考唐人方言以稍可爲校故薛能黄蜀葵詩有記得玉人春病校句馮班校才調集辨之甚明衍道知其有誤而不知較爲校誤猶爲未審然大致多所訂定故今亦並存焉
</p>
<div class="section" id="title-14"><h2>
	顱𩕄經二卷<span class="jiazhu">永樂大典本</span>
</h2></div>
<p class="em2">
	不著撰人名氏世亦别無傳本獨永樂大典内載有其書考厯代史志自唐藝文志以上皆無此名至宋藝文志始有師巫顱𩕄經二卷今檢此書前有序文一篇稱王母金文黄帝得之昇天秘藏金匱名日内經百姓莫可見之後穆王賢士師巫於崆峒山得而釋之云云其所畜師巫與宋志相合當即此本疑是唐末宋初人所爲以王冰素問注第七卷内有師氏藏之一語遂託名師巫以自神其說耳其名顱𩕄者案首骨日顱腦蓋日𩕄殆因小兒初生顱𩕄未合證治各别故取以名其書首論脉候至數之法小兒與大人不同次論受病之本與治療之術皆極中肯綮要言不煩次論火丹證治分列十五名目皆他書所未嘗見其論雜證亦多秘方非後世俗醫所可及蓋必别有師承故能精析如此宋史方技傳載錢乙始以顱𩕄經著名至京師視長公主女病授翰林醫學錢乙㓜科冠絶一代而其源實出於此書亦可知其術之精矣謹據永樂大典所載裒而輯之依宋志舊目釐爲二卷俾不至無傳於後焉
</p>
<div class="section" id="title-15"><h2>
	銅人鍼灸經七卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏按晁公武讀書後志日銅人腧穴鍼灸圖三卷皇朝王惟德撰仁宗嘗詔惟德攷次鍼灸之法鑄銅人爲式分臟腑十二經旁注腧穴所會刻題其名併爲圖法及主療之術刻板傳於世王應麟玉海日天聖五年十月壬辰醫官院上所鑄腧穴銅人式二詔一置醫官院一置大相國寺仁濟殿先是上以鍼砭之法傳述不同命尚藥奉御王惟一考明堂氣穴經絡之會鑄銅人式又纂集舊聞訂正訛謬爲銅人腧穴鍼灸圖經三卷至是上之摹印頒行翰林學士夏竦序所言與晁氏畧同惟王惟德作惟一人名小異耳此本卷數不符而大致與二家所言合疑或天聖之舊本而後人析爲七卷歟周密齊東野語日嘗聞舅氏章叔㳟云昔倅襄州日嘗獲試鍼銅人全像以精銅爲之腑臟無一不具其外腧穴則錯金書穴名於旁凡背靣二器相合則渾然全身蓋舊都用此以試醫者其法外塗黄蠟中實以水俾醫工以分折寸按穴試鍼中穴則鍼入而水出稍差則鍼不可入矣亦奇巧之器也後趙南仲歸之内府叔㳟嘗寫二圖刻梓以傳焉今宋銅人及章氏圖皆不傳惟此書存其梗槪爾
</p>
<div class="section" id="title-16"><h2>
	明堂灸經八卷<span class="jiazhu">浙江范懋柱家天一閣藏本</span>
</h2></div>
<p class="em2">
	題日西方子撰不知何許人與銅人針灸經俱刋於山西平陽府其書專論灸法銅人惟有正背左右人形此則兼及側伏較更詳密考唐志有黄帝十二經明堂偃側人圖十二卷茲或其遺法歟其日明堂者錢曾讀書敏求記日昔黄帝問岐伯以人之經絡盡書其言藏於靈蘭之室洎雷公請問乃坐明堂授之後世言明堂者以此今醫家記鍼灸之穴爲偶人點志其處名明堂非也今考舊唐書經籍志以明堂經脉别爲一類則曾之說信矣古法多鍼灸並言或惟言鍼以該灸靈樞稱鍼經是也自王燾外臺秘要始力言誤鍼之害凡鍼法鍼穴俱刪不錄惟立灸法爲一門此書言灸不言鍼蓋猶燾志也
</p>
<div class="section" id="title-17"><h2>
	博濟方五卷<span class="jiazhu">永樂大典本</span>
</h2></div>
<p class="em2">
	宋王衮撰衮太原人其仕履未詳惟郞簡原序稱其嘗爲錢塘酒官而已此書諸家書目皆著錄惟宋史藝文志陳振孫書錄解題俱作三卷晁公武讀書志作五卷稍有不同蓋三五字形相近傳寫者有一訛也公武又稱衮於慶曆間因官滑臺暇日出家藏七十餘方擇其善者爲此書名醫云其方用之無不效如草還丹治大風太乙丹治鬼胎尤奇騐今案衮自序有云曏侍家君之任滑臺道次得疾遇醫之庸者妄投湯劑疾竟不瘳據此則官滑臺者乃衮之父而公武即以爲衮殊爲失考衮又言博採禁方逾二十載所得方論凡七千餘道因於中擇其尤精要者得五百餘首而公武乃云家藏七十餘方則又傳寫之誤也原書久無傳本惟永樂大典内載有其文裒輯編次共得三百五十餘方視衮序所稱五百首者尚存十之七謹分立三十五類依次排比從讀書志之目釐爲五卷其中方藥多他書所未備今雖不盡可施用而當時實著有奇效足爲醫家觸類旁通之助惟頗好奇異徃徃雜以方術家言如論服杏仁則云彭祖夏姬商山四皓煉杏仁爲丹王子晉服四十年而騰空丁令威服二十年而身飛此類殊誕妄不足信今故取服食諸法編附卷末以著其謬俾讀者知所持擇焉
</p>
<div class="section" id="title-18"><h2>
	蘇沈良方八卷<span class="jiazhu">永樂大典本</span>
</h2></div>
<p class="em2">
	宋沈括所集方書而後人又以蘇軾之說附之者也考宋史藝文志有括靈苑方二十卷良方十卷而别出蘇沈良方十五卷注云沈括蘇軾所著陳振孫書錄解題有蘇沈良方十卷而無沈存中良方尤袤遂初堂書目亦同晁公武讀書志則二書並列而於沈存中良方下云或以蘇子瞻論醫藥雜說附之蘇沈良方下亦云括集得效方成一書後人附益以蘇軾醫學雜說蓋晁氏所載良方即括之原本其云或以蘇子瞻論醫藥雜說附之者即指蘇沈良方由其書初尚並行故晁氏兩載其後附蘇說者盛行原本遂微故尤氏陳氏遂不載其原本今永樂大典載有蘇沈良方原序一卷亦括一人所作且自言予所作良方云云無一字及軾是亦後人增附之後併其標題追改也案明晁瑮寳文堂書目有蘇沈二内翰良方一部是正嘉以前傳本未絶其後不知何時散佚今據永樂大典所載掇拾編次釐爲八卷史稱括於醫藥卜算無所不通皆有所論著今所傳括夢溪筆談末爲藥議一卷於形狀性味眞僞同異辨别尤精軾雜著時言醫理於是事亦頗究心蓋方藥之事術家能習其技而不能知其所以然儒者能明其理而又徃徃未經試驗此書以經效之方而集於博通物理者之手固宜非他方所及矣
</p>
<div class="section" id="title-19"><h2>
	壽親養老新書四卷<span class="jiazhu">浙江汪啟淑家藏本</span>
</h2></div>
<p class="em2">
	第一卷爲宋陳直撰本名養老奉親書第二卷以後則元大德中泰寧鄒鉉所續增與直書合爲一編更題今名直於元豐時爲㤗州興化令文獻通考載有直所著奉親養老書一卷而此本則題日養老奉親書其文互異然此本爲至正中浙江刊本猶據舊帙翻雕不應標題有悞蓋通考傳寫倒置也鉉號冰壑又號敬直老人書中稱其曾袓日南谷叔祖日樸菴以福建通志考之南谷爲宋參知政事應龍樸菴爲宋江西提刑應博皆有名於時據周應紫序稱爲總管鄒君又稱其官中都時則鉉亦曾登仕版者特通志不載其行履不可詳考矣直書自飲食調治至簡妙老人備急方分爲十五篇二百三十三條節宣之法甚備明高濓作尊生八牋其四時調攝牋所錄諸藥品大抵本於是書鉉所續者前一卷爲古今嘉言善行七十二事後兩卷則凡寢興器服饘粥餘膳藥石之宜更爲賅具而附以婦人小兒食治諸方凡二百五十六條其中如祝壽詩詞連篇載入不免失於冗雜又叙述閒適之趣徃徃詞意繊仄採掇瑣碎明季淸言小品實亦濫觴於此然徵引方藥類多奇秘於高年頤養之法不無小補固爲人子所宜究心也
</p>
<div class="section" id="title-20"><h2>
	脚氣治法總要二卷<span class="jiazhu">永樂大典本</span>
</h2></div>
<p class="em2">
	宋董汲撰汲字及之東平人始末未詳錢乙嘗序其癍疹論則其著書在元豐元祐之間書錄解題作一卷宋史藝文志亦同久無傳本今從永樂大典所載排纂成帙以篇頁稍繁分爲二卷上卷論十二篇大旨謂脚氣必由於風濕風濕兼有冷熱皆原本腎虚陰陽虚實病之别也春夏秋各治之異也高燥卑濕地之辨也老壯男女人之殊也說賅備矣下卷方四十六獨活湯木香散傳信方防風粥桑枝煎專治風天麻丸茴香丸烏蛇丸趁痛丸專治濕薏苡仁湯海桐皮散木瓜丸治風濕相兼獨活寄生湯石楠丸牛滕丸治風濕挾虚金牙酒治風濕瘴癘八味丸腎瀝湯地黄粥治虚神功丸麻仁丸三脘散大黄湯治實屬陰者兼冷木香飲子治其偏於陰也屬陽者兼熱紅雪治其偏於陽也綘宫丸白皮小豆散木通散治其屬於陰陽而兼淋閉者也松節散食前丸食後丸橘皮丸治尋常法也三仁丸潤膓丸五柔丸治老人血枯法也天門冬大煎則爲總治法淋煠蒸熨五方則爲外治法而以針灸法爲始原序方有一十九門大約不出於此即缺佚亦厪矣考脚氣即素問所謂厥疾至唐始有此名治法亦漸以詳備然李暄及蘇敬徐玉唐侍中諸家之書今多不傳獨汲此帙尚存頗爲周密醇正觀其自述稱嘗患此疾至劇因深思其源遂得秘要殆所謂三折肱而爲良醫者歟今特錄而存之以備專門之一種焉
</p>
<div class="section" id="title-21"><h2>
	旅舍備要方一卷<span class="jiazhu">永樂大典本</span>
</h2></div>
<p class="em2">
	宋董汲撰陳振孫書錄解題載有董汲小兒斑疹論脚氣治法不及此書然宋史藝文志載之卷帙亦同蓋陳氏偶未見也汲因客途猝病醫藥尤難特集經效之方百有餘道内如蚰蜒入耳及中藥毒最爲險急而所用之藥至爲簡易其雜傷五方古書中不少槩見今亦罕傳尤見奇特蓋古所謂專門禁方用之則神驗至求其理則和扁有所不能解即此類也至於小半夏湯五苓散兩方本於漢之張機今以半夏湯治濕痰仍其本法至五苓散本治傷寒汗後不解及有水氣之病今書中引爲通行利水之劑殆亦變通用之如河間益元散本䨇解半表半裏之傷寒而後人取以醫暑歟其治中暑一方似即李杲淸暑益氣湯之藍本其無比香薷散與後來局方稍有出入蓋亦本古方爲加减然云治兩脚轉筋疼痛而反去主治之木瓜則不解其故矣小兒一門大槪與同時錢乙藥証眞訣相出入第以柔脆之腸胃而多用膩粉硃砂諸峻藥古人氣厚服之無妨在後來亦未可槪施也原本久佚今從永樂大典收掇排纂得方尚幾五十仍舊目分爲一十有二類其觸寒心痛厥風涎潮等証有錄無書無從校補則亦闕焉
</p>
<div class="section" id="title-22"><h2>
	素問入式運氣論奥三卷附黄帝内經素問遺篇一卷<span class="jiazhu">兩江總督採進本</span>
</h2></div>
<p class="em2">
	宋劉温舒撰温舒里居未詳前有元符已卯自序題朝散郞太醫學司業蓋以醫通籍者也晁公武讀書志云温舒以素問氣運爲治病之要而答問紛糅文辭古奥讀者難知因爲三十論二十七圖上於朝今詳考其圖寳二十九蓋十干起運十二支司天二圖原本别題日訣故公武不以入數僅日二十有七其論實爲三十一篇末五行勝復論一篇原本別注附字故公武亦不以入數僅日三十也卷末别附刺法論一卷題日黃帝内經素問遺篇按刺法論之亡在王冰作註之前温舒生北宋之末何從得此其註亦不知出自何人殆不免有所依託未可盡信焦竑經籍志載此書四卷合此論爲一書益舛誤矣
</p>
<div class="section" id="title-23"><h2>
	傷寒微旨二卷<span class="jiazhu">永樂大典本</span>
</h2></div>
<p class="em2">
	宋韓袛和撰是書宋史藝文志不載陳振孫書錄解題載有其名亦不著作者名氏但據序題元祐丙寅知其爲哲宗時人而已今檢永樂大典各卷内此書散見頗多每條悉標韓袛和之名而元戴良九靈山房集亦稱自後漢張機著傷寒論晉王叔和宋成無己<span class="jiazhu">案無己乃金人說見前傷寒論條下</span>龎安常朱肱許叔微韓袛和王賓之流皆互相開發所稱袛和姓名與永樂大典相合是袛和實北宋名醫以傷寒爲專門者特宋史方技傳不載其履貫遂不可考耳書凡十五篇間附方論大抵皆推闡張機之旨而能變通於其間其書下篇不立湯液惟以早下爲大戒蓋爲氣質羸弱者言然當以脉證相參知其邪入陽明與否以分汗下不宜矯枉過直竟廢古方至如辨脉篇據傷寒例桂枝下咽陽盛乃斃承氣入胃陰盛乃亡之義以攻楊氏之謬誤司汗篇分陰盛陽虛陽盛陰虚陰陽俱盛三門則俱能師張氏而神明其意矣又如汗下温三法分按時候辰刻而參之脉理病情乃因張機正傷寒之法而通之於春夏傷寒更通之於冬月傷寒亦頗能察微知著又如以陽黃歸之汗温太過陰黃歸之過下亡津則於金匱發陽發陰之論研析精微不特傷寒之黃切中窾要即雜病之黃亦可以例推矣其書向惟王好古陰證略例中間引其文而原本久佚今採掇薈稡復成完帙謹依原目釐爲上下二卷陳振孫所稱之原序則永樂大典不載無從採補殆編纂之時舊本已闕歟
</p>
<div class="section" id="title-24"><h2>
	傷寒總病論六卷附音訓一卷修治藥法一卷<span class="jiazhu">大學士于敏中家藏本</span>
</h2></div>
<p class="em2">
	宋龎安時撰安時字安常蘄水人<span class="jiazhu">案袁文甕牖閒評載蘇軾稱蜀人龎安常未詳孰是</span>安時本士人習與蘇軾黃庭堅游第六卷末附與軾書一篇論是編之義甚悉卷首載軾答安時一帖猶從手跡鉤摹形模略具又以黃庭堅後序一篇冠之於前序末稱前序海上人諾爲之故虛其右以待署元符三年三月作時軾方謫儋州至五月始移廉州七月始渡海至廉故是年三月猶稱海上人也然軾以是年八月北歸至次年七月即卒於常州前序竟未及作故即移後序爲弁也序中剷去庭堅名帖中亦剷去軾名考卷末附載音訓一卷修治藥法一卷題政和癸巳門人董炳編字知正當禁絶蘇黃文字之日諱而闕之此本猶從宋本鈔出故仍其舊耳宋史藝文志但載安時難經解前後兩見而不載此書文獻通考載龎氏家藏祕寳方五卷引陳振孫之言謂安時以醫名世者惟傷寒而已此書南城吳炎晦叔錄以見遺似乎别爲一書而下列庭堅之序與此本同疑當時巳無刻本故傳寫互異歟又載張耒一跋云張仲景傷寒論病方纎悉必具又爲之増損進退之法以預告人嗟夫仁人之用心哉自非通神造妙不能爲也安常又竊憂其有病證而無方者續著爲論數卷淮南人謂安常能與傷寒說話豈不信哉此本未載此跋殆傳寫偶失歟又耒作明道襍志記安時治驗極其推挹而葉夢得避暑錄話乃頗不滿於安時蓋耒蘇軾客夢得蔡京客其門戶異也然曾敏行獨醒襍志亦記其治泗州守王公弼中丹石毒甚奇又記其治公弼之女尤神異敏行於元祐紹聖兩局均無恩怨則所記當爲公論矣
</p>
<div class="section" id="title-25"><h2>
	聖濟總錄纂要二十六卷<span class="jiazhu">浙江巡撫採進本</span>
</h2></div>
<p class="em2">
	宋政和中奉勅編國朝程林刪定林字雲來休寧人初徽宗御製聖濟經十卷四十二章又詔集海内名醫出御府所藏禁方祕論纂緝成編凡二百卷其書久而佚脫林購求殘帙凡得三本互相補苴尚闕一百七十三卷至一百七十七卷不可復見以其繁重難行乃撮其指要重爲纂輯門類悉依其舊所闕小兒方五卷則倩其友項睿補之仍冠以徽宗原序大德四年集賢學士焦惠校上序及校刊諸臣銜名考晁陳二氏書目但有徽宗聖濟經不載是書觀焦惠序稱始成於政和重刊於大定殆汴京破後隨内府圖籍北行南渡諸人未睹其本歟今未見其原書然宋代崇尚醫學搜羅至富就所採錄古來專門授受之方尚可以見其大略其每類冠論一篇亦皆詞簡而理明均足以資考訂原本之末有神仙服餌三卷或言烹砂煉石或言嚼柏咀松或言吐納淸和或言斬除三尸蓋是時道教方興故有是妄語林病其荒誕一槪汰除惟約取其尋常頤養之藥三十餘方其别擇具有條理故所錄諸方多可行用與膠執古法者異焉
</p>
<div class="section" id="title-26"><h2>
	證類本草三十卷<span class="jiazhu">兩淮江廣逹家藏本</span>
</h2></div>
<p class="em2">
	宋唐愼微撰案陳振孫書錄解題載此書三十卷名大觀本草晁公武讀書志則作證類本草三十二卷亦題唐愼微撰是宋時巳有兩本矣玉海載紹興二十七年八月十五日王繼先上校定大觀本草三十二卷釋音一卷詔祕書省修潤付胄監鏤板行之則南宋且有官本然皆未見其原刊今行於世者亦有兩本一爲明萬曆丁丑翻刻元大德壬寅宗文書院本前有大觀二年仁和縣尉艾晟序稱其書三十一卷目錄一卷集賢孫公得其本而善之命官校正鏤板以廣其傳愼微不知何許人傳其書者失其邑里族氏故不載焉陳氏所見蓋此本故題日大觀本草一爲明成化戊子翻刻金泰和甲子晦明軒本前有宋政和六年提舉醫學曹孝忠序稱欽奉玉音使臣楊戩總工刊寫繼又命孝忠校正潤色之其改稱政和本草蓋由於此實一書也書末又有金皇統三年翰林學士宇文虛中跋稱愼微字審元成都華陽人治病百不失一爲士人療病不取一錢但以名方祕籙爲請以此士人尤喜之每於經史諸書中得一藥名一方論必錄以告遂集爲此書尚書左丞蒲傳正欲以執政恩例奏與一官拒而不受又稱元祐間虚中爲兒童時見愼微治其父風毒預期某年月日再發緘方以俟臨期服之神驗則愼微始末虛中述之甚明蓋靖康以後内府圖籍悉入於金故陳振孫未見此本不知愼微何許人而晁公武所云三十二卷者殆合目錄計之亦未見政和所刻也然考趙與峕賓退錄則稱唐愼微蜀州晉原人世爲醫深於經方元祐間蜀帥李端伯招之居成都嘗著證類備急本草三十二卷艾晟序其書謂愼微不知何許人故爲表出蜀州今爲崇慶府云云所序履貫小異豈虛中兒時見之但知其寄籍歟大德中所刻大觀本作三十一卷與艾晟所言合泰和中所刻政和本則以第三十一卷移於三十卷之前合爲一卷巳非大觀之舊又有大定巳酉麻革序及劉祁跋並稱平陽張存惠増入冦宗奭本草衍義則益非愼微之舊然考大德所刻大觀本亦増入宗奭衍義與泰和本同蓋元代重刻又從金本錄入也今以二本互校大德本於朱書墨蓋<span class="jiazhu">案原本每條稱墨蓋以下爲愼微所續其式如今刻工所稱之魚尾</span>較爲分明泰和本則多與條例不相應然刊刻淸整首末序跋完具則泰和本爲勝今以泰和本著錄大德本則附見其名於此不别存目焉
</p>
<div class="section" id="title-27"><h2>
	全生指迷方四卷<span class="jiazhu">永樂大典本</span>
</h2></div>
<p class="em2">
	宋王貺撰案書錄解題貺字子亨考城人名醫宋毅叔之婿宣和中以醫得幸官至朝請大夫是書宋史藝文志作三卷傳本久絶故醫家罕所徵引或至不知其名今檢永樂大典所收按條掇拾雖未必盡符原本然大要巳略具矣方書所載大都皆標某湯某丸主治某病詳其藥品銖兩而止獨貺此書於每證之前非惟具其病狀且一一論其病源使讀者有所據依易於運用其脉論及辨脉法諸條皆明白曉暢凡三部九候之形病證變化之象及脉與病相應不相應之故無不辨其疑似剖析微茫亦可爲診家之樞要謹詳加訂正分爲二十一門依類編次而以論脉諸篇冠它於首因篇頁稍繁釐爲四卷不復如其原數焉
</p>
<div class="section" id="title-28"><h2>
	小兒衛生總微論方二十卷<span class="jiazhu">大學士英廉家藏本</span>
</h2></div>
<p class="em2">
	不著撰人名氏凡論一百條自初生以至成童無不悉備論後名附以方前有嘉定丙午和安大夫特差判太醫局何大任序稱家藏是書六十餘載不知作者爲誰博加搜訪亦未嘗聞此書之流播因鋟於行在太醫院<span class="jiazhu">案南宋雖定都臨安而當時猶稱行在以示恢復之意咸淳臨安志所載甚明</span>以廣其傳按北宋錢乙始以治小兒得名其藥證眞訣一書僅有傳本亦不免缺略其他如晁陳二氏所著錄者有嬰童寳鏡小兒靈祕方小兒至訣小兒醫方妙選小兒斑疹論諸書皆不可得見是書詳載各證如梗舌鱗瘡之類悉近時醫書所未備其議論亦篤實明晰無明以來諸醫家黨同伐異自立門戶之習誠保嬰之要書也此本爲明宏治已酉濟南朱臣刻於寧國府者改名保㓜大全今考嘉定本原序復題本名臣序又稱得之醫者鄭和和稱得之古塜中其說迂怪蓋方技家自神其授受亦無取焉
</p>
<div class="section" id="title-29"><h2>
	類證普濟本事方十卷<span class="jiazhu">浙江巡撫採進本</span>
</h2></div>
<p class="em2">
	宋許叔微撰叔微字知可或曰揚州人或曰毘陵人惟曾敏行獨醒襍志作眞州人二人同時當不誤也紹興二年進士醫家謂之許學士宋代詞臣率以學士爲通稱不知所厯何官也是書載經驗諸方兼記醫案故以本事爲名朱國楨湧幢小品載权微嘗獲鄉薦春闡不利而歸舟次平望夢白衣人勸學醫遂得盧扁之妙凡有病者診候與藥不取其直晩嵗取平生巳試之方併記其事實以爲本事方取本事詩之例以名之云云即指此書然考獨醒襍志叔微雖有夢見神人事而學醫則在其前不知國楨何本也叔微於診治之術最爲精詣故姚寛西溪叢語稱許叔微精於醫載其論肺蟲上行一條以爲微論其書屬詞簡雅不諧於俗故明以來不甚傳播此本從宋槧鈔出其中凡丸字皆作圓猶是漢張機傷寒論金匱要略舊例也國楨又記叔微所著尚有擬傷寒歌三卷凡百篇又有治法八十一篇及仲景脉法三十六圖翼傷寒論二卷辨類五卷今皆未見傳本疑其散佚矣
</p>
<div class="section" id="title-30"><h2>
	太平惠民和劑局方十卷指南總論三卷<span class="jiazhu">兩淮鹽政採進本</span>
</h2></div>
<p class="em2">
	舊本題宋庫部郞中提轄揩置藥局陳師文等奉勅編案王應麟玉海云大觀中陳師文等校正和劑局方五卷二百九十七道二十一門晁公武讀書志云大觀中詔通醫刊正藥局方書閱嵗書成校正七百八字增損七十餘方又讀書後志日太醫局方十卷元豐中詔天下高手醫各以得效祕方進下太醫局驗試依方製藥鬻之仍摹本傳於世是大觀之本實因神宗時舊本重修故公武有校正增損之語也然此本止十四門而方乃七百八十八考玉海又載紹興十八年閏八月二十三日改熟藥所爲太平惠民局二十一年十二月十七日以監本藥方頒諸路此本以太平惠民爲名是紹興所頒之監本非大觀之舊矣其中又有寳慶淳祐續添諸方更在紹興之後兼附用藥總指南三卷皆從圖經本草抄撮増入亦不知何時所加陳振孫書錄解題稱和劑局方其後時有增補殆指此類歟戴良九靈山人集有丹溪翁朱震亨傳曰時方盛行陳師文裴宗元所定大觀二百九十七方翁窮書夜是習旣而悟曰操古方以治今病其勢不能以盡合苟將起度量立規矩稱權衡必也素難諸經乎又稱震亨得羅知悌之學以歸諸醫泥陳裴之學者聞其言大驚而笑且排及治許謙末疾良驗笑且排者乃各皆心服是此書盛行於宋元之間至震亨局方發揮出而醫學始一變也又岳珂桯史曰和劑局方乃當時精集諸家名方凡幾經名醫之手至提領以從官内臣參校可謂精矣然其間差訛者亦自不少且以牛黃淸心丸一方言之凡用藥二十九味寒熱訛襍殊不可曉常見一名醫云此方祗前八味至蒲黃而止自乾山藥以下凡二十一味乃補虛門中山芋丸當時不知緣何誤寫在此方之後因循不曾改正余因其說而考之信然如此之類必多有之云云是併不能無所舛誤矣然厯代相傳專門禁方多在是焉在用者詳審而已必因噎而廢食則又一偏之見矣
</p>
<div class="section" id="title-31"><h2>
	傳信適用方二卷<span class="jiazhu">兩淮鹽政採進本</span>
</h2></div>
<p class="em2">
	不著撰人名氏宋史藝文志載此書亦不云誰作而别有劉禹錫傳信方二卷考此書每方之下皆註傳自某人中有引及和劑局方者必非禹錫書也書錄解題有傳道適用方二卷稱拙菴吳彦䕫淳熙庚子撰與此本卷帙正同知此即彦䕫之書傳寫訛信爲道也此本由宋槧影寫前後無序跋所錄皆經驗之方中有八味圓問難一條尤深得制方之旨其餘各方雖經後人選用而採擇未盡者尚多末附夏子益治奇疾方三十八道其書罕見單行之本明李時珍本草綱目所載疑或從此鈔出也
</p>
<div class="section" id="title-32"><h2>
	衞濟寳書二卷<span class="jiazhu">永樂大典本</span>
</h2></div>
<p class="em2">
	舊本題東軒居士撰不著名氏陳振孫書錄解題宋史藝文志皆列其目爲一卷久無傳本惟永樂大典内尚有其文並原序一篇稱予家藏癰疽方論二十二篇圖證悉具可傳無窮故記之日家傳衞濟寳書序中具述方論之所自來而復言慿文註解片言隻字皆不妄發云云然則是書所載本以經驗舊方裒輯成帙惟中間註語乃東軒居士所增入耳又別有董璉序一篇紀其得此書於妻家汪氏始末中有乾道紀年知東軒居士尚當爲孝宗以前人特其姓名終不可考至徐文禮不過校正刊行而所作後序亦有舉諸家治法集成一書之語乃當時坊本售名欺世之陋習不足信也其書首列論治諸條皆設爲問答之詞原序以爲傳之不老山高先生其說頗荒誕不可稽而剖析精微深中奥妙非實有所師授者不能其後臚列諸方附以圖說於藥物之修製針灸之利害抉摘無遺多後來醫流所未見謹因其舊文掇拾排比析爲上下二卷著之於錄以備醫家之一種其乳癰軟癤二門則别系之卷末俾各從其類焉
</p>
<div class="section" id="title-33"><h2>
	醫說十卷<span class="jiazhu">浙江巡撫採進本</span>
</h2></div>
<p class="em2">
	宋張杲撰杲字季明新安人其伯祖張擴嘗受業於龎安時以醫名京洛間羅願鄂州小集有擴傳叙其治驗甚詳此書前有淳熙己酉羅頊序亦稱擴授其弟子發子發授其子彦仁杲彦仁子也承其家學亦喜談醫嘗欲集古來醫案勒爲一書初期滿一千事猝不易足因先採掇諸書據其見聞所及爲是編凡分四十七門前七門總叙古來名醫醫書及針灸診視之類次分襍證二十八門次襍論六門次婦人小兒二門次瘡及五絶痺疝三門而以醫功報應終焉其間襍採說部頗涉神怪又旣載天靈蓋不可用乃復收陳藏器本草人肉一條亦爲駁襍然取材旣富奇疾險證頗足以資觸發而古之耑門禁方亦往往在焉蓋三世之醫淵源有自固與道聽塗說者殊矣
</p>
<div class="section" id="title-34"><h2>
	鍼灸資生經七卷<span class="jiazhu">兩淮鹽政採進本</span>
</h2></div>
<p class="em2">
	舊本題葉氏廣勤堂新刊蓋麻沙本也不著撰人名氏前有嘉定庚辰徐正卿初刊序稱東嘉王叔權作又有紹定四年趙綸重刊序稱澧陽郡博士王執中作而疑叔權爲執中字以字義推之其說是也其書第一卷總載諸穴二卷至末分論諸證經緯相資各有條理頗爲明白易曉舊本冠以徽宗崇寧中陳承裴宗元陳師文等校奏醫書一表與序與書皆不相應考裴宗元陳師文等即校正太平惠民和劑局方之人殆書賈移他書進表置之卷端欲以官書取重歟然宋代官書自有王惟德銅人鍼灸經曷可誣也
</p>
<div class="section" id="title-35"><h2>
	婦人大全良方二十四卷<span class="jiazhu">大學士英廉購進本</span>
</h2></div>
<p class="em2">
	宋陳自明撰自明字良父臨川人官建府醫學教諭是編凡分八門首調經次衆疾次求嗣次胎教次妊娠次坐月次産難次産後每門數十證總二百六十餘論論後附方按婦人胎産之書如李師聖之保慶集陸子正之經驗方大抵卷帙簡略惟自明此書採摭諸家提綱挈領於婦科證治詳悉無遺明薛己醫案曾以己意刪訂附入治驗自爲一書是編刻於勤有書堂猶爲自明原本前有嘉熙元年自序稱三世學醫家藏醫書若干卷又徧行東南所至必索方書以觀其用心亦可云勤矣
</p>
<div class="section" id="title-36"><h2>
	太醫局程文九卷<span class="jiazhu">永樂大典本</span>
</h2></div>
<p class="em2">
	宋時考試醫學之制也其命題有六一曰墨義試以記問之博二曰脉義試以察脉之精三曰大義試以天地之奥與藏府之源四曰論方試以古人製方佐輔之法五曰假令試以證候方治之宜六曰運氣試以一嵗陰陽客主與人生感應之理考宋史醫學初隸太常寺元豐間始置提舉判局設三科以教之日方脉科鍼科瘍科凡方脉以素問難經脉經爲大經以巢氏病源龍樹論千金翼方爲小經鍼科瘍科則去脉經而増三部鍼灸經常以春試學生願與者聽迨崇寧間改隷國子監分上舍内舍外舍其考試法第一場問三經大義五道次場方脉及臨證運氣各二道鍼科瘍科試小學大義三道運氣二道三場假令治病法三道中格高等爲尚藥局醫師以下職乾道中罷局而存御醫諸科後更不置局僅存醫學科淳熙中又稍變其制焉此太醫局係紹熙二年後所置程文以墨義爲第一道較舊制又稍異矣其裒爲一集不知何人所編世亦别無傳本今從永樂大典中排纂得墨義九道脉義六道大義三十七道論方八道假令十八道運氣九道謹釐次爲九卷其文皆通貫三經及三部鍼灸之法曁金石之品草木之性辨析精微足資啟發蓋有宋一代於醫學最爲留意自皇祐中於古來經方脉論皆命孫兆林億高保衡等校刊頒行垂爲程式故學者沿波討流各得以專門名家觀於是編可以見當時討論之詳矣
</p>
<div class="section" id="title-37"><h2>
	產育寳慶方二卷<span class="jiazhu">永樂大典本</span>
</h2></div>
<p class="em2">
	不著撰人名氏宋史藝文志以爲郭稽中撰考陳振孫書錄解題稱濮陽李師聖得產論二十一篇有說無方醫學教授郭稽中爲時良醫以方附諸論末遂爲完書則稽中特因師聖所得舊本增以新方非所自撰宋史所載似未見陳氏說也然稽中所增合原論共爲一卷與此本不合以卷首諸序考之蓋括蒼陳言撰三因方嘗取其方論各評得失婺醫杜荍因採其所評附入各條之下後趙瑩得產乳備要增以楊子建七說合於產論爲一集有冀致君者又掇御藥院雜病方論及八月產圖體元子借地法安產藏衣方位綴於其末是輾轉增益巳非郭氏之舊特沿其舊名耳其書世罕傳本今載於永樂大典者得論二十一陳言評十六方三十四爲一卷產乳備要曁經氣妊娠等證方六十二爲一卷其體元子借地法永樂大典佚不載今亦闕焉按胎教之法古人所重賈誼新書所引靑史氏之記劉向列女傳所記太任育文王之事尚可見其崖略惟產育方藥則罕專書唐書藝文志有昝殷產寳一卷始别立一門今其書不傳則講妊育者當以是書爲最古矣卷中惟陳言之評標識姓名餘皆不標爲誰說今以原本體例推之上卷之方皆出郭氏下卷娩乳安產經氣三條外殆即楊氏之說所附方藥殆即冀致君所採御藥院方也陳言即撰三因方者楊子建名倓有楊氏家藏方今未見李師聖等皆南宋人冀致君序稱諸人爲宋儒又稱近在燕趙間蓋元人云
</p>
<div class="section" id="title-38"><h2>
	三因極一病證方論十八卷<span class="jiazhu">大學士英廉購進本</span>
</h2></div>
<p class="em2">
	宋陳言撰言字無擇莆田人是書分别三因歸於一治其說出金匱要略三因者一曰内因爲七情發自臟腑形於肢體一日外因爲六滛起自經絡舍於臟腑一日不内外因爲飲食飢飽呌呼傷氣以及虎狼毒蟲金瘡壓溺之類每類有論有方文詞典雅而理致簡該非他家鄙俚冗襍之比蘇軾傳聖散子方葉夢得避暑錄話極論其謬而不能明其所以然言亦指其通治傷寒諸證之非而獨謂其方爲寒疫所不廢可謂持平吳澄集有易簡歸一序稱近代醫方惟陳無擇議論最有根柢而其藥多不驗嚴子禮剽取其論而附以平日所用經驗之藥則兼美矣是嚴氏濟生方其源出於此書也宋志著錄六卷陳振孫書錄解題亦同此本十八卷蓋何鉅所分第二卷中太醬習業一條有五經二十一史之語非南宋人所應見然證以諸家所引實爲原書其詞氣亦非近人所及疑明代傳錄此書者不學無術但聞有廿一史之說遂妄改古書不及核其時代也
</p>
<div class="section" id="title-39"><h2>
	集驗背疽方一卷<span class="jiazhu">永樂大典本</span>
</h2></div>
<p class="em2">
	宋李迅撰迅字嗣立泉州人官大理評事以醫著名此書見於陳振孫書錄解題稱所集凡五十三條其議論詳盡曲當馬端臨經籍考亦著於錄而題作李逸撰與書錄解題不合今案此書前有郭應祥序亦云嗣立名迅則通考誤也背疽爲患至鉅俗醫剽竊一二丹方或妄施刀針而於受病之源發病之形及夫用藥次第節宣禁忌之所宜俱置不講故天閼者十恒八九今迅所撰於集方之前俱系以論說凡診候之虚實治療之節度無不斟酌輕重辨析毫芒使讀者瞭如指掌中如五香連翹湯内補十宣散加料十全湯加減八味丸立效散之類皆醇粹無疵足稱良劑至忍冬丸與治乳癰發背神方皆祗金銀花一味用藥易而收功多於窮鄕僻壤難以覔醫或貧家無力服藥者尤爲有益洵瘍科中之善本矣謹從永樂大典中採掇裒訂仍爲一卷其麥飯石膏及神異膏二方乃諸方中最神妙者而永樂大典乃偶佚之今據蘇沈良方及危亦林得效方補入又亦水元珠亦載有神異膏方與得效方稍有不同今並列之以備參考焉
</p>
<div class="section" id="title-40"><h2>
	濟生方八卷<span class="jiazhu">永樂大典本</span>
</h2></div>
<p class="em2">
	宋嚴用和撰用和始末未詳吳澄集有易簡歸一序稱嚴子禮剽陳氏三因方之論而附以經驗之藥以其名推之子禮似即用和字其人蓋在陳言後矣澄又有古今通變仁壽方序日世之醫科不一惟有所傳授得之嘗試者多驗予最嘉嚴氏濟生方之藥不泛不繁用之輙有功蓋嚴師於劉其方乃平日所嘗試而驗者也則澄蓋甚重此書矣其書分門别類條列甚備皆立論於前而以所處諸方次列於後自序稱論治凡八十製方凡四百總爲十卷用之十五年收效甚多因鋟梓以傳明以來傳本頗稀又大抵脫佚錯謬失其本眞故醫家亦罕相研究今據永樂大典所載補闕訂訛釐爲八卷書中議論平正條分縷析往往深中肯綮如論補益云藥惟平補柔而不僭專而不雜間有藥用羣隊必使剛柔相濟佐使合宜又云用藥在乎穏重論欬嗽云今人治嗽喜用傷脾之劑服之未見其效穀氣先有所損論吐衂云寒凉之劑不宜過進諸方備列參而用之蓋其用藥主於小心畏愼雖不善學之亦可以模棱貽誤然用意謹嚴固可與張從正劉完素諸家互相調劑云
</p>
<div class="section" id="title-41"><h2>
	産寳諸方一卷<span class="jiazhu">永樂大典本</span>
</h2></div>
<p class="em2">
	不著撰人名氏宋藝文志不載惟陳振孫書錄解題有之自明以來諸家書目亦罕有著錄者今檢永樂大典所載尚得七十餘方又有十二月産圖一篇與振孫所記並合蓋猶屬宋時之原本又别有序論一首王卿月序一首文皆殘缺當亦原書之佚簡也其方於保産之法頗爲賅備而原第爲永樂大典所亂巳不可復考謹詳加釐訂以類分排首調經養血次安胎次胎中諸病次催生次産後次雜病仍爲一卷其中所引各方多爲後人所承用如人參飲子一方與朱震亨所製達生散雖品味多寡不同而以大腹皮爲君人參爲輔命意無異知震亨實本此而增損之又如張元素以枳殻白术爲束胎丸後人以爲不宜於藜藿之軀易以白术黄芩相沿至今爲便産良藥而不知亦本是書所載之枳殻湯又今時治産後血風有所謂舉卿古拜者核其所用惟荆芥一味即此書之青金散蓋荆芥主治風素問東方主風而肝屬於木平肝木即所以助肺金故以靑金爲名後人竊用其方而又翻切荆芥字音詭名以炫俗耳凡此之類皆可以證古今傳授之由惟所用多降氣破血之品辛熱震動之劑則古人禀厚可受攻伐有未可槪施於後來者此則神而明之存乎其人矣
</p>
<div class="section" id="title-42"><h2>
	仁齋直指二十六卷附傷寒類書活人總括七卷<span class="jiazhu">浙江巡撫採進本</span>
</h2></div>
<p class="em2">
	宋楊士瀛撰士瀛字登父仁齋其號也福州人始末無考前有自序題景定甲子甲子爲景定五年次年即度宗咸淳元年則宋末人矣此本爲明嘉靖庚戌所刻前有余錄序稱直指列爲二十八卷析七十九條今考七十九條之數與序相符而其書實止二十六卷焦竑國史經籍志載有此書亦作二十六卷蓋序文偶誤然士瀛所撰本名仁齋直指其每條之後題曰附遺者則明嘉靖中朱崇正所續加崇正字宗儒號惠齋徽州人即刊此本者也焦志旣題日仁齋直指附遺方乃惟註楊士瀛撰則併附遺屬之士瀛亦未免小誤也其傷寒類書活人總括七卷焦志不著錄據仁齋直指自序其成書尚在直指前此本以卷帙較少故附刻於後卷首標題亦稱朱崇正附遺然核其全編毎條皆文義相屬絶無所謂附遺者惟卷一活人證治賦後有司天在泉圖五運六氣圖傷寒脉法指掌圖目錄中注一附字耳或因此一卷有附遺而牽連題及七卷或因直指有附遺而牽連題及此書均未可定宋槧舊本旣巳不存無從證其虛實疑以傳疑可矣
</p>
<div class="section" id="title-43"><h2>
	急救仙方六卷<span class="jiazhu">永樂大典本</span>
</h2></div>
<p class="em2">
	不著撰人名氏其書宋志及諸家書目均未著錄惟焦竑國史經籍志載有救急仙方十一卷註云見道藏亦不言作者爲誰考白雲霽道藏目錄太玄部惻字號中有急救神方與永樂大典所載合則焦氏誤倒其文爲救急也瘍醫自周禮即自爲一科然傳習其術者多不能通古人之意是編於背瘡疔瘡眼科痔證四者所載證治尤詳蓋作者所擅長在此中間如論背瘡條内所載蓮子蜂窠散走流注腎俞諸發名目猥衆乃能一一討論各詳其證之形狀與得病之因療治之法條分縷析爲自來瘍科所未及其疔瘡門内所立追疔奪命湯一方備詳加减之法學者苟能觸類旁通亦足以資博濟之用非精於是術者不能作也雖雜瘡雜證諸門稍有闕佚然綱要具存正不以不完爲病矣
</p> 



</div></body></html>