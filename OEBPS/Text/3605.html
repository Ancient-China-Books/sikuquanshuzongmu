<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百九十·集部四十三（總集類五）</title></head><body><div id="text">

<p>
<strong>欽定四庫全書總目卷一百九十</strong>
</p>
<div class="section" id="title-0"><h1>
	集部四十三
</h1><hr/></div>
<div class="section" id="title-1"><h2>
	總集類五
</h2></div>
<div class="section" id="title-2"><h2>
	御選古文淵鑒六十四卷
</h2></div>
<p class="em2">
	康熙二十四年聖祖仁皇帝御選内閣學士徐乾學等奉勅編注所錄上起春秋左傳下迨於宋用眞德秀文章正宗例而睿鑒精深别裁至當不同德秀之拘迂名物訓詁各有箋釋用李善注文選例而考證明確詳畧得宜不同善之煩碎每篇各有評點用樓昉古文標註例而批導窾要闡發精微不同昉之簡畧備載前人評語用王霆震古文集成例而蒐羅賅備去取謹嚴不同霆震之蕪雜諸臣附論各列其名用五臣註文選例而夙承聖訓語見根源不同五臣之疎陋至於甲乙品題親揮奎藻别百家之工拙窮三準之精微則自有總集以來厯代帝王未聞斯著無可援以爲例者蓋聖人之心無不通聖人之道無不備非惟功隆德盛上軼唐虞即乙覽之餘品題文萟亦詞苑之金桴儒林之玉律也雖帝堯之焕乎文章何以加哉
</p>
<div class="section" id="title-3"><h2>
	御定歷代賦彚一百四十卷外集二十卷逸句二卷補遺二十二卷
</h2></div>
<p class="em2">
	康熙四十五年聖祖仁皇帝御定賦雖古詩之流然自屈宋以來即與詩别體自漢迄宋文質遞變格律日新元祝堯作古賦辨體於源流正變言之詳矣至於厯代鴻篇則不能備載明人作賦苑近人作賦格均千百之中錄存十一未能賅備無遺也是編所錄上起周末下訖明季以有關於經濟學問者爲正集分三十類計三千四十二篇其勞人思婦哀怨窮愁畸士幽人放言任達者别爲外集分八類計四百二十三篇旁及佚文墜簡片語單詞見於諸書所引者碎璧零璣亦多資考證裒爲逸句二卷計一百一十七篇又書成之後補遺三百六十九篇散附逸句五十篇二千餘年體物之作散在藝林者耳目所及亦約畧備焉揚雄有言能讀千賦則善賦是編且四倍之學者沿波得奇於以黼黻太平潤色鴻業亦足和聲鳴盛矣
</p>
<div class="section" id="title-4"><h2>
	御定全唐詩九百卷
</h2></div>
<p class="em2">
	康熙四十二年聖祖仁皇帝御定詩莫備於唐然自北宋以來但有選錄之總集而無輯一代之詩共爲一集者明海鹽胡震亨唐音統籖始蒐羅成帙粗見規模然尚多所舛漏是編禀承聖訓以震亨書爲藁本而益以内府所藏全唐詩集又旁採殘碑斷碣稗史襍書之所載補苴所遺凡得詩四萬八千九百餘首作者二千二百餘人冠以帝王后妃次以樂章樂府殿以聯句逸句名媛僧道外國仙神鬼怪諧謔及諸雜體其餘皆以作者先後爲次而以補遺六卷詞十二卷别綴於末綱羅賅備細大不遺然如冊府元龜所載唐高祖賜秦王詩則考訂其僞托又舊以六朝人誤作唐人者如陳昭儀沈氏衛敬瑜妻之類以六朝人訛其姓名誤爲唐人者如楊愼即陳陽愼沈煙即陳沈炯之類以六朝詩誤入唐詩者如吳均妾安所居劉孝勝武陵深行誤作曹鄴薛道衡昔昔鹽誤作劉長卿之類唐詩之誤以詩題爲姓名者如上官儀高密公主輓詞作高密詩王維慕容承擕素饌見過詩作慕容承詩之類亦並釐正唐音統籖收道家章咒釋氏偈頌多至二十八卷本非詩歌之體傷於冗雜者咸爲刪削義例乃極謹嚴至於字句之異同篇章之互見根據諸本一一校注尤爲周密得此一編而唐詩之源流正變始末釐然自有總集以來更無如是之旣博且精者矣
</p>
<div class="section" id="title-5"><h2>
	御定佩文齋詠物詩選四百八十六卷
</h2></div>
<p class="em2">
	康熙四十五年聖祖仁皇帝御定自萟文類聚初學記始以詠物之詩分隸各類後宋綬蒲積中有歲時雜詠專收節序之篇陳景沂有全芳備祖惟採草木之什未有蒐合遺篇包括厯代分門列目共爲一總集者明華亭張之象始有古詩類苑唐詩類苑兩集然亦多以人事分編不專於詠物其全輯詠物之詩者實始自是編所錄上起古初下訖明代凡四百八十六類又附見者四十九類諸體咸備庶彚畢陳洋洋乎詞苑之大觀也夫鳥獸草木學詩者資其多識孔門之訓也郭璞作山海經贊戴凱之作竹譜宋祁作益部方物畧記並以韻語叙物產豈非以諧諸聲律易於記誦歟學者坐諷一編而周知萬品是以摛文而兼博物之功也至於借題以託比觸目以起興美刺法戒繼軌風人又不止爾雅之注蟲魚矣知聖人隨事寓敎嘉惠藝林者深也原本未標卷第惟分六十四冊篇頁稍繁今依類分析編爲四百八十六卷
</p>
<div class="section" id="title-6"><h2>
	御定題畫詩一百二十卷
</h2></div>
<p class="em2">
	康熙四十六年聖祖仁皇帝御定裒合題畫之詩共爲一集者始於宋之孫紹遠然書止八卷所錄僅唐宋之作未爲賅備所分二十六門義例亦未能盡協自是以來論書畫者如無名氏之鐵網珊瑚<span class="jiazhu">案鐵網珊瑚舊誤稱朱存理作今巳訂正語詳本條之下</span>郁逢慶之書畫題跋記張丑之淸河書畫舫眞蹟日錄汪砢玉之珊瑚網孫承澤之庚子銷夏記高士奇之江邨銷夏錄卞永譽之書畫彚考所錄皆題跋爲多詩句僅附見其一二即御定佩文齋書畫譜與此書同時並纂亦不立題詠一門臣等竊以管蠡之見窺測高深或以古人題畫者多題書者少卷帙旣慮偏枯又書畫譜爲卷一百而此書篇什繁富爲卷一百二十如併爲一編則末大於本亦未協體例是以分命廷臣各爲編校歟集中所錄凡詩八千九百六十二首分爲三十門如樹石别於山水名勝亦别於山水古蹟别於名勝古像别於寫眞漁樵耕織牧養别於閒適蘭竹禾麥蔬果别於花卉配隸具有條理末爲人事雜題二類包舉亦爲簡括較諸孫氏舊編實博而有要披覽之餘覺名物典故有資考證鴻篇巨製有益文章即山川景物開卷如逢魚鳥留連烟雲供養亦足以悅性怡情及恭讀御製序文則謂不逾几席而得流觀山川險易之形近在目前而可考鏡往代留遺之蹟以至農耕蠶織纎悉必具雞犬桑麻宛然如睹庶幾與昔人豳風無逸之圖有互相發明者焉益知聖人之心即物寓道所見者大又不徒作藝事觀焉
</p>
<div class="section" id="title-7"><h2>
	御定四朝詩三百一十二卷
</h2></div>
<p class="em2">
	康熙四十八年聖祖仁皇帝御定右庶子張豫章等奉勅編次凡宋詩七十八卷作者八百八十二人金詩二十五卷作者三百二十一人元詩八十一卷作者一千一百九十七人明詩一百二十八卷作者三千四百人每代之前各詳叙作者之爵里其詩則首帝製次四言次樂府歌行次古體次律詩次絶句次六言次雜言以體分編唐詩至五代而衰至宋初而未振王禹偁初學白居易如古文之有柳穆明而未融楊億等倡西崑體流布一時歐陽修梅堯臣始變舊格蘇軾黃庭堅益出新意宋詩於時爲極盛南渡以後擊壤集一派參錯並行遷流至於四靈江湖二派遂弊極而不復焉金人奄有中原故詩格多沿元祐迨其末造國運與宋同衰詩道乃較宋爲獨盛元好問自題中州集後詩日鄴下曹劉氣儘豪江東諸謝韻尤高若從華實評詩品未便吳儂得錦袍誠非虛語有元一代作者雲興虞楊范揭以下指不勝屈而末葉爭趨綺麗乃類小詞楊維禎負其才氣破崖岸而爲之風氣一新然訖不能返諸古也明詩總雜門戶多岐約而論之高啓諸人爲極盛洪熙宣德以後體參臺閣風雅漸微李東陽稍稍振之而北地信陽已崛起與爭詩體遂變後再變而公安三變而竟陵淫哇競作明祚遂終大抵四朝各有其盛衰其作者亦互有長短而七百餘年之中著作浩繁雖博識通儒亦無從徧觀遺集至於澄汰沙礫披檢精英合四朝而爲一巨帙勢更有所不能矣我國家稽古右文石渠天祿之藏旣逾前代我聖祖仁皇帝游心風雅典學維勤乙覽之餘咸無遺照用能别裁得失勒著鴻編非惟四朝作者得睿鑒而表章即讀者沿波以得奇於詩家正變源流亦一一識其門徑聖人之嘉惠儒林者寧淺尠歟
</p>
<div class="section" id="title-8"><h2>
	御定全金詩七十四卷
</h2></div>
<p class="em2">
	康熙五十年聖祖仁皇帝御定宋自南渡以後議論多而事功少道學盛而文章衰中原文獻實併入於金特北人質樸性不近名不似江左勝流動刊棃棗迨汝南板蕩散佚遂多元好問撰中州集掇拾畸零得詩一千九百八十餘首作者二百四十餘人併樂府釐爲十一卷每人各以小傳述其軼事頗爲詳悉然好問之意在於借詩以存史故於詩不甚求全所錄未能賅備郭元釪因取好問原本重爲葺綴所增之詩視舊加倍所增之人視舊三倍仍存好問之小傳而取劉祁歸潛志以拾其遺别題曰補又雜取金史及諸家文集說部以備考核别題曰附元釪有所論說亦附見焉金源一代之歌詠彬彬乎備矣書成奏進仰蒙聖祖仁皇帝製序刊行伏讀序文知是編薈粹排纂實經御筆而目錄之首猶題臣郭元釪補緝一條大聖人善與人同一長必錄之盛心尤足以昭示千古也
</p>
<div class="section" id="title-9"><h2>
	御選唐詩三十二卷附錄三卷
</h2></div>
<p class="em2">
	康熙五十二年聖祖仁皇帝御定其註釋則命諸臣編錄而取斷於睿裁詩至唐無體不備亦無派不有撰錄總集者或得其性情之所近或因乎風氣之所趨隨所撰錄無不可各成一家故元結尚古淡篋中集所錄皆古淡令狐楚尚富贍御覽詩所錄皆富贍方回尚生拗瀛奎律髓所錄即多生拗之篇元好問尚高華唐詩鼓吹所錄即多高華之製蓋求詩於唐如求材於山海隨取皆給而所取之當否則如影隨形各肖其人之學識自明以來詩派屢變論唐詩者亦屢變大抵各持偏見未協中聲惟我聖祖仁皇帝學邁百王理研四始奎章宏富足以陶鑄三唐故辨别瑕瑜如居高視下坐照纎微旣命編全唐詩九百卷以窮其源流復親標甲乙撰錄此編以正其軌範博收約取漉液鎔精譬諸古詩三千本里閭謠唱一經尼山之刪定遂列諸六籍與日月齊懸矣詩中註釋每名氏之下詳其爵里以爲論世之資每句之下各徵所用故實與其名物訓詁一如李善註文選之例至於作者之意則使人涵泳而自得尤足砭自宋以來說唐詩者穿鑿附會之失焉
</p>
<div class="section" id="title-10"><h2>
	御定千叟宴詩四卷
</h2></div>
<p class="em2">
	康熙六十一年奉勅編欽惟聖祖仁皇帝昌運膺圖冲齡踐祚削平三蘖砥屬四瀛聖德懋其緝熙神功昭乎啓佑用能欽崇永保無逸延年壽考康强符薄海無疆之祝而深仁厚澤涵育龎洪啿啿春祺桐生茂豫所謂皇建其有極斂五福用敷錫厥庶民驗以箕疇允符古義是以平格之瑞翊運者咸登淳固之氣飮和者靡算鮐背黃髮駢聯相屬旣俯允臣民之請肇舉萬壽盛典驩心普洽陬澨嵩呼業巳恭勒鴻編昭垂弈禩復詔舉高年宏開嘉讌申延洪之慶表仁壽之徵酒醴笙簧賡歌颺拜彬彬焉郁郁焉自摄提合雒以來未有如斯之盛也爰命裒集詩篇通爲一集首以聖製與伊耆神人暢曲曠代齊光繼以羣臣和章與周京天保諸什雅音接響其餘諸作亦與豳風稱觥之文堯民擊壤之詠後先一軌焉伏而讀之如華鯨奏威鳳儀鏗震耀八音會而五色彰也化國之日舒以長盛世之音安以樂具見於斯允宜襲琅函而貯石渠矣
</p>
<div class="section" id="title-11"><h2>
	御選唐宋文醇五十八卷
</h2></div>
<p class="em2">
	乾隆三年御定明茅坤嘗取韓柳歐蘇曾王之文編唐宋八家文鈔國朝儲欣增李翺孫樵爲十家皇上以欣所去取尚未盡協所評論亦或未允乃指授儒臣定爲此集其文有經聖祖仁皇帝御評者以黃色恭書篇首皇上御評則朱書篇後至前人評跋有所發明及姓名事蹟有資考證者亦各以紫色綠色分系於末考唐之文體變於韓愈而柳宗元以下和之宋之文體變於歐陽修而蘇洵以下和之愈與崔立之書深病場屋之作修知貢舉亦黜劉幾等以挽回風氣則八家之所論著其不爲程試計可知也茅坤所錄大抵以八比法說之儲欣雖以便於舉業譏坤而核其所論亦相去不能分寸夫能爲八比者其源必出於古文自明以來厯厯可數坤與欣即古文以講八比未始非探本之論然論八比而沿溯古文爲八比之正脉論古文而專爲八比設則非古文之正脉此如場屋策論以能根柢經史者爲上操文柄者亦必以能根柢經史與否定其甲乙至於講經評史而專備策論之用則其經不足爲經學其史不足爲史學茅坤儲欣之評八家適類於是得我皇上表章古學示所折衷乙覽之餘親爲甄擇其上者足以明理載道經世致用其次者亦有關法戒不爲空言其上者矩矱六籍其次者波瀾意度亦出入於周秦兩漢諸家至於品題考辨疏通證明無不抉摘精微研窮窔奧蓋唐宋之文以十家標其宗十家之文經睿裁而括其要矣茅坤等管蠡之見烏足仰測聖人之衡鑒哉
</p>
<div class="section" id="title-12"><h2>
	御選唐宋詩醇四十七卷
</h2></div>
<p class="em2">
	乾隆十五年御定凡唐詩四家曰李白曰杜甫曰白居易曰韓愈宋詩二家曰蘇軾曰陸游詩至唐而極其盛至宋而極其變盛極或伏其衰變極或失其正亦惟兩代之詩最爲總雜於其中通評甲乙要當以此六家爲大宗蓋李白源岀離騷而才華超妙爲唐人第一杜甫源出於國風二雅而性情眞摰亦爲唐人第一自是以外平易而最近乎情者無過白居易奇剏而不詭於理者無過韓愈錄此四集巳足包括衆長至於北宋之詩蘇黃並騖南宋之詩范陸齊名然江西宗派實變化於杜韓之間旣錄杜韓可無庸複見石湖集篇什無多才力識解亦均不能岀劔南集上旣舉白以槪元自當存陸而刪范權衡至當洵千古之定評矣考國朝諸家選本惟王士禎書最爲學者所傳其古詩選五言不錄杜甫白居易韓愈蘇軾陸游七言不錄白居易巳自爲一家之言至唐賢三昧集非惟白居易韓愈皆所不載即李白杜甫亦一字不登蓋明詩摹擬之弊極於太倉厯城纎佻之弊極於公安竟陵物窮則變故國初多以宋詩爲宗宋詩又弊士禎乃持嚴羽餘論倡神韻之說以救之故其推爲極軌者惟王孟韋柳諸家然詩三百篇尼山所定其論詩一則謂歸於温柔敦厚一則謂可以興觀羣怨原非以品題泉石摹繪烟霞洎乎畸士逸人各標幽賞乃别爲山水淸音實詩之一體不足以盡詩之全也宋人惟不解温柔敦厚之義故意言並盡流而爲鈍根士禎又不究興觀羣怨之原故光景流連變而爲虛響各明一義遂各倚一偏論甘忌辛是丹非素其斯之謂歟兹逢我皇上聖學高深精研六義以孔門刪定之旨品評作者定此六家乃共識風雅之正軌臣等循環雒誦實深爲詩敎幸不但爲六家幸也
</p>
<div class="section" id="title-13"><h2>
	皇淸文穎一百二十四卷
</h2></div>
<p class="em2">
	康熙中聖祖仁皇帝詔大學士陳廷敬編錄未竟世宗憲皇帝復詔續輯以卷帙浩博亦未即蕆功我皇上申命廷臣乃斷自乾隆甲子以前排纂成帙冠以列聖宸章皇上御製二十四卷次爲諸臣之作一百卷伏考總集之興遠從西晉其以當代帝王詔輯當代之文者不少槪見今世所傳惟唐令狐楚御覽詩奉憲宗之命宋吕祖謙文鑑奉孝宗之命爾然楚所錄者佳篇多所漏畧祖謙所錄者衆論頗有異同固由時代太近别擇爲難亦由其時爲之君者不足以折衷羣言故或獨任一人之偏見或莫决衆口之交譁也我國家定鼎之初人心返樸已盡變前朝纎仄之體故順治以來渾渾噩噩皆開國元音康熙六十一年中太和翔洽經術昌明士大夫文采風流交相照映作者大都沉博絶麗馳驟古人雍正十三年中累洽重熙和聲鳴盛作者率舂容大雅渢渢乎治世之音我皇上御極之初肇舉詞科人文蔚起治經者多以考證之功研求古義摛文者亦多以根柢之學抒發鴻裁佩實銜華迄今尚蒸蒸日上一代之著作本足凌轢古人又恭逢我世祖章皇帝聖祖仁皇帝世宗憲皇帝並聰明天亶制作日新我皇上復游心藻府煥著堯文足以陶鑄羣才權衡衆藝譬諸伏羲端策而演卦則䜟緯小術不敢侈其談虞舜拊石而鳴韶則絃管繁聲不敢奏於側故司事之臣其難其愼幾三十載而後能排纂奏御上請睿裁迄今披檢鴻篇仰見國家文治之盛與皇上聖鑒之明均軼千古俯視令狐楚吕祖謙書不猶日月之於爝火哉
</p>
<div class="section" id="title-14"><h2>
	欽定四書文四十一卷
</h2></div>
<p class="em2">
	乾隆元年内閣學士方苞奉勅編明文凡四集曰化治文曰正嘉文曰隆萬文曰啓禎文而國朝文别爲一集每篇皆抉其精要評隲於後卷首恭載諭旨次爲苞奏摺又次爲凡例八則亦苞所述以發明持擇之指蓋經義始於宋宋文鑑中所載張才叔自靖人自獻於先王一篇即當時程試之作也元延祐中兼以經義經疑試士明洪武初定科舉法亦兼用經疑後乃專用經義其大旨以闡發理道爲宗厥後其法日密其體日變其弊亦遂日生有明二百餘年自洪永以迄化治風氣初開文多簡樸逮於正嘉號爲極盛隆萬以機法爲貴漸趨佻巧至於啓禎警闢奇傑之氣日勝而駁雜不醇猖狂自恣者亦遂錯出於其間於是啓橫議之風長傾詖之習文體盭而士習彌壞士習壞而國運亦隨之矣我國家景運聿新乃反而歸於正軌列聖相承又皆諄諄以士習文風勤頒誥誡我皇上復申明淸眞雅正之訓是編所錄一一仰禀聖裁大抵皆詞達理醇可以傳世行遠承學之士於前明諸集可以考風格之得失於國朝之文可以定趨嚮之指歸聖人之敎思無窮於是乎在非徒示以弋取科名之具也故時文選本汗牛充棟今悉斥不錄惟恭錄是編以爲士林之標準原本不分卷第今約其篇帙分爲四十一卷焉
</p>
<div class="section" id="title-15"><h2>
	欽定千叟宴詩三十六卷
</h2></div>
<p class="em2">
	乾隆五十五年奉勅編洪惟我皇上斟元陳樞體乾行健會歸有極德合無疆曼壽延洪固預卜億萬斯年康强逢吉而品彚含生得沐盛朝之涵育亦旉與盛長百昌蕃秀熙熙然弗異華胥在廷紱佩旣多符君奭之銘即蔀屋茅簷歲以百齡蒙賜者春官之籍亦縷指不能殫數豈但東都耆舊僅有潞公晉邑老人惟傳絳縣而已哉斯誠太平至治之徵也昔我聖祖仁皇帝以海甸承平咸登仁壽曾以康熙壬寅詔開嘉宴以千叟爲名我皇上揚烈覲光克繩祖武歲乙巳正月六日親臨賜宴式繼前規一時龎眉皓首扶鳩杖瞻龍顏者計三千餘人仍以千叟賜名舉成數也亦循舊典也燕飲歡洽錫賚便蕃睿藻先頒頌聲競作儒臣排次成編凡得三十六卷旣恭呈御覽剞劂頒行謹恭錄入四庫全書以昭久道化成之盛美夫草木滋榮根柢盤深人知草木之滋生不知天之功也川嶽流峙亘古貞固人知川嶽之流峙不知天之力也然則四海恬熙高年耆耆非臣民之自能壽惟皇上之深仁厚澤培養而致此壽此臣等所以拜手稽首爲聖人頌也抑德侔天地者壽亦必符於天地臣等能勿拜手稽首爲聖人祝哉
</p>
<div class="section" id="title-16"><h2>
	明文海四百八十二卷<span class="jiazhu">兩淮鹽政採進本</span>
</h2></div>
<p class="em2">
	國朝黃宗羲編宗羲有易學象數論已著錄宗羲於康熙乙卯以前嘗選明文案二百卷旣復得崑山徐氏所藏明人文集因更輯成是編分體二十有八每體之中又各爲子目賦之目至十有六書之目至二十有七序之目至五記之目至十有七傳之目至二十墓文之目至十有三分類殊爲繁碎又頗錯互不倫如議已别立一門而奏疏内復出此體旣立諸體文一門而却巧瘞筆放雀諸篇復别爲一類而止目爲文尤爲無謂他若書序傳記諸門或析學校書院爲二或敘文苑於儒林之上或列論文論詩於講學議禮議樂論史之前編次糅雜頗爲後人所譏考閻若璩潛邱劄記辨此書體例謂必非黃先生所編乃其子主一所爲若璩常遊宗羲之門其說當爲可據蓋晚年未定之本也明代文章自何李盛行天下相率爲沿襲剽竊之學逮嘉隆以後其弊益甚宗羲之意在於掃除摹擬空所倚傍以情至爲宗又欲使一代典章人物俱藉以考見大凡故雖遊戲小說家言亦爲兼收並採不免失之泛濫然其蒐羅極富所閱明人集幾至二千餘家如桑悅南都北都二賦朱彝尊著日下舊聞時搜討未見而宗羲得之以冠兹選其他散失零落賴此以傳者尚復不少亦可謂一代文章之淵藪考明人著作者當必以是編爲極備矣其書卷帙繁重傳鈔者希此本猶其原藁四百八十一及八十二卷内文十二篇有錄無書無可核補今亦並仍之云
</p>
<div class="section" id="title-17"><h2>
	唐賢三昧集三卷<span class="jiazhu">江蘇巡撫採進本</span>
</h2></div>
<p class="em2">
	國朝王士禎撰士禎有古懽錄已著錄初士禎少年嘗與其兄士祿撰神韻集見所作居易錄中然其書爲人改竄已非其舊故晚定此編皆錄盛唐之作名曰三昧取佛經自在義也詩自太倉厯下以雄渾博麗爲主其失也膚公安竟陵以淸新幽渺爲宗其失也詭學者兩途並窮不得不折而入宋其弊也滯而不靈直而好盡語錄史論皆可成篇於是士禎等重申嚴羽之說獨主神韻以矯之蓋亦救弊補偏各明一義其後風流相尚光景流連趙執信等遂復操二馮舊法起而相爭所作談龍錄排詆是書不遺餘力其論雖非無見然兩說相濟其理乃全殊途同歸未容偏廢今仍並錄存之以除門戶之見又閻若璩潛邱劄記有與趙執信書詆此集所錄如張旭四絶句本宋蔡襄詩而誤收又詆其祖詠詩誤以京水爲涇水孟浩然詩誤以涔陽爲潯陽王維詩誤以御亭爲卸亭蔡洲爲蔡州高適燕歌行誤以渝關爲榆關全不講於地理之學引据精詳皆切中其病然士禎自品詩格原不精於考証若璩所云不必爲是集諱亦不必爲是集病也
</p>
<div class="section" id="title-18"><h2>
	二家詩選二卷<span class="jiazhu">内府藏本</span>
</h2></div>
<p class="em2">
	國朝王士禎刪錄明徐禎卿高叔嗣二人詩也明自弘治以迄嘉靖前後七子軌範畧同惟禎卿叔嗣雖名列七子之中而泊然於聲華馳逐之外其人品本高其詩上規陶謝下摹韋柳淸微婉約寄託遙深於七子爲别調越一二百年李何爲衆口所攻而二人則物無異議王世懋之所論其言竟果驗焉<span class="jiazhu">語詳蘇門集條下</span>豈非務外飾者所得淺具内心者所造深乎士禎之詩實沿其派故合二人所作簡其菁華編爲此集禎卿詩多取迪功集其少年之作見於外集别集者十不存一叔嗣惟取其五言詩其七言則闕焉取所長而棄所短二人佳什亦約畧備於是矣
</p>
<div class="section" id="title-19"><h2>
	唐人萬首絶句選七卷<span class="jiazhu">内府藏本</span>
</h2></div>
<p class="em2">
	國朝王士禎編洪邁唐人萬首絶句務求盈數蹖駁至多宋倉部郎中福淸林淸之眞父鈔取其佳者得七言一千二百八十首五言一千五十六首六言十五首勒爲四卷名曰唐絶句選見於陳振孫書錄解題蓋十分之中汰其八分有奇然其書不傳無由知其善否士禎此編刪存八百九十五首作者二百六十四人更十分而取其一矣其書成於康熙戊子距士禎之没僅三年最爲晚出又當田居閒暇之時得以從容校理故較他選爲精審然其序謂以當唐樂府則不盡然樂府主聲不主詞其采詩入樂亦不專取絶句士禎此書實選詞而非選聲無庸務爲高論也
</p>
<div class="section" id="title-20"><h2>
	明詩綜一百卷<span class="jiazhu">通行本</span>
</h2></div>
<p class="em2">
	國朝朱彝尊編彝尊有經義考已著錄明之詩派始終三變洪武開國之初人心渾朴一洗元季之綺靡作者各抒所長無門戶異同之見永樂以迄弘治沿三楊臺閣之體務以舂容和雅歌詠太平其弊也冗沓膚廓萬喙一音形模徒具興象不存是以正德嘉靖隆慶之間李夢陽何景明等崛起於前李攀龍王世貞等奮發於後以復古之說遞相唱和導天下無讀唐以後書天下響應文體一新七子之名遂竟奪長沙之壇坫漸久而摹擬剽竊百弊俱生厭故趨新别開蹊徑萬曆以後公安倡纎詭之音竟陵標幽冷之趣么弦側調嘈囋爭鳴佻巧蕩乎人心哀思關乎國運而明社亦於是乎屋矣大抵二百七十年中主盟者遞相盛衰偏袒者互相左右諸家選本亦遂皆堅持畛域各尊所聞至錢謙益列朝詩集出以記醜言僞之才濟以黨同伐異之見逞其恩怨顚倒是非黑白混淆無復公論彝尊因衆情之弗協乃編纂此書以糾其謬每人皆畧敘始末不橫牽他事巧肆譏彈里貫之下各備載諸家評論而以所作靜志居詩話分附於後雖隆萬以後所收未免稍繁然世遠者篇章易佚時近者部帙多存當亦隨所見聞不盡出於標榜其所評品亦頗持平於舊人私憎私愛之談往往多所匡正六七十年以來謙益之書久已澌滅無遺而彝尊此編獨爲詩家所傳誦亦人心彝秉之公有不知其然而然者矣
</p>
<div class="section" id="title-21"><h2>
	宋詩鈔一百六卷<span class="jiazhu">内府藏本</span>
</h2></div>
<p class="em2">
	國朝吳之振編之振有黃葉村莊詩集已著錄是編以宋詩選本叢雜因蒐羅遺集共得百家其本無專集及有集而所選不滿五首者皆不錄每集之首繫以小傳畧如元好問中州集例而品評考証其文加詳蓋明季詩派最爲蕪雜其初厭太倉厯下之剽襲一變而趨淸新其繼又厭公安竟陵之佻巧之變而趨眞樸故國初諸家頗以出入宋詩矯鈎棘塗飾之弊之振是選即成於是時以其人自爲集故甫刊一帙即摹印行世所傳之本往往多寡不同此本首錄無書者尚有劉弇鄧肅黃幹魏了翁方逢辰宋伯仁馮時行岳珂嚴羽裘萬頃謝枋得吕定鄭思肖王柏葛長庚朱淑眞十六家蓋剞劂未竣故竟無完帙也近時曹廷棟病其未備因又有宋人百家詩存之刻以補其闕皆之振所未錄然之振於遺集散佚之餘剏意蒐羅使學者得見兩宋詩人之崖畧不可謂之無功與廷棟之書互相補苴相輔而行固未可偏廢其一矣
</p>
<div class="section" id="title-22"><h2>
	宋元詩會一百卷<span class="jiazhu">浙江巡撫採進本</span>
</h2></div>
<p class="em2">
	國朝陳焯編焯字默公桐城人順治壬辰進士官兵部主事是編裒輯宋元諸詩自云散錄零抄或得諸山水圖經或得諸厓碑摩搨以及市坊村塾道院禪宫敝簏殘蹏窮極蒐求積累歲時成兹巨帙凡九百餘家每家名氏之後倣元好問中州集例詳其里居出處正史之外旁取志乘稗說以補訂闕漏其用心可謂勤矣王士禎香祖筆記載甲子祭告南海時歲杪抵桐城焯擕是編相商縱觀竟日而不言其書之可否今觀其書不載諸詩之出處猶明人著書舊格其間網羅旣富亦不免於疏漏蕪雜然宋元遺集迄今多已無傳焯能蒐輯散佚存什一於千百披沙簡金往往見寶亦未嘗不多資考據也
</p>
<div class="section" id="title-23"><h2>
	粵西詩載二十五卷粵西文載七十五卷附粵西叢載三十卷<span class="jiazhu">浙江巡撫採進本</span>
</h2></div>
<p class="em2">
	國朝汪森編森字晉賢桐鄉人休寧籍官桂林府通判森在粵西以輿志缺畧殊甚考据難資因取厯代詩文有關斯地者詳搜博採記錄成帙歸田後復借朱彝尊家藏書薈萃訂補共成詩載二十四卷附詞一卷文載七十五卷又以軼聞瑣語可載於詩文者更輯爲叢載三十卷其中如錄謝朓詩誤爲晉人又唐鄭愚蔡京授嶺南節度使二制本文苑英華所引玉堂遺範之文初無撰人姓名乃訛玉堂爲王堂頗有舛誤其志傳二門多採黃佐蘇濬之通志亦殊挂漏然其體例明整所錄碑版題咏多採諸金石遺刻如宋何麟曾元曹師孔魯師道石天岳諸作皆志乘所未備其文載中所分山川城郭官署學校書院宫室橋梁祠廟軍功平蠻諸子目皆取其有關政體者故於形勢扼塞控置得失興廢利弊諸大端紀錄尤詳以視全蜀藝文志雖博贍不及而體要殆爲勝之至叢載所分二十目雖頗近冗碎而遺文軼事多禆見聞亦足以資考證固未可以近於說部廢之焉
</p>
<div class="section" id="title-24"><h2>
	元詩選一百一十一卷<span class="jiazhu">内府藏本</span>
</h2></div>
<p class="em2">
	國朝顧嗣立編嗣立有温飛卿詩註已著錄是選凡三集每集之中又以十千分爲十集而所謂癸集實有錄無書故皆止於九集蓋其例以甲集至壬集分編有集之人以癸集總收零章斷什不成卷帙之作其事浩繁故欲爲之而未成也所錄自帝王别爲卷首外初集凡元好問以下一百家二集所錄凡段克已兄弟以下一百家三集所錄凡麻革以下一百家每人下各存原集之名前列小傳兼品其詩雖去取不必盡當而網羅浩博一一採自本書具見崖畧非他家選本餖飣綴合者可比有元一代之詩要以此本爲巨觀矣嗣立稱所見元人之集約四百餘家方今詔採遺書海内秘藏大都輻輳中間爲嗣立所未見者固指不勝屈而嗣立所見今不著錄者亦往往而有蓋相距五六十年隱者或顯而存者亦或偶佚殘膏賸馥轉賴是集以傳正未可以不備爲嫌也
</p>
<div class="section" id="title-25"><h2>
	全唐詩錄一百卷<span class="jiazhu">編修徐天柱家藏本</span>
</h2></div>
<p class="em2">
	國朝徐倬編倬有蘋村類稿已著錄是編以唐詩卷帙浩繁乃採擷菁華輯爲一集每人各附小傳又間附詩話詩評以備考證康熙丙戌恭逢聖袓仁皇帝聖駕南巡倬繕錄進呈得旨嘉奬特由侍讀擢禮部侍郞以旌好學併御製序文賜帑金刊板儒臣榮遇至今傳焉謹案御定全唐詩用胡震亨統籖之例或分體或不分體各因諸家原集以存其舊倬是編惟仙鬼之詩仍不分體餘皆以古體近體分編全唐詩以上官昭容宋若昭姊妹列帝后之後倬則以長孫皇后徐賢妃江采蘋附於帝王而以上官昭容等别入宫閨又聯句隨人類附不另爲門韓愈效玉川子月蝕詩不入愈本集而附於盧仝詩下香山九老詩不人自列名而附於白居易詩下體例與全唐詩亦殊蓋全唐詩編纂成書在康熙四十六年丁亥倬是書則先一年成雖以全唐詩錄爲名實尚未見頒行之本故編次稍有異同云
</p>
<div class="section" id="title-26"><h2>
	甬上耆舊詩三十卷<span class="jiazhu">浙江巡撫採進本</span>
</h2></div>
<p class="em2">
	國朝胡文學編其傳則李鄴嗣作也文學有疏稿鄴嗣有杲堂文鈔俱已著錄輯明州詩文者宋有鄞江集今已失傳四明文獻集亦復佚缺至明宋士之四明雅集二十家戴鯨之續集六十家張時徹之四明風雅一百二十家於作者採綴稍廣而源流未備鄴嗣嘗撰甬上耆舊傳紀其鄉先哲行事頗詳文學因即其傳中之人搜錄遺詩論定編次而各以原傳系之始自周文種漢大黃公終於明季諸家凡四百三十人得詩三千餘首本四十卷甫授梓而文學即世其子德邁因以前三十卷先刊行之每卷之首俱有小序畧依其才品名位高下爲次使各以類從而不盡以時代爲斷於支派極爲詳晰中如宋袁燮之絜齋集袁甫之蒙齋集亡佚已久今始得於永樂大典中裒集成編文學等固宜目所未睹至樓鑰攻媿全集尚有遺本流傳而僅據其選集鈔存亦爲搜羅未至然其體例精審於部居州次之中寓論世知人之義徵文考獻條理秩然固非釣名悅俗瓦礫雜陳者所得而相比矣
</p>
<div class="section" id="title-27"><h2>
	檇李詩繫四十二卷<span class="jiazhu">浙江巡撫採進本</span>
</h2></div>
<p class="em2">
	國朝沈季友撰季友有學古堂詩集已著錄是編輯嘉興一郡之詩自漢晉以迄本朝凡縉紳韋布閨秀方外士著流寓有吟咏傳世者皆錄之而以仙鬼題咏謠諺附焉姓氏之下又各爲小傳畧敘梗槪其山川古蹟土風物產亦間加附注以備考据初明景泰中嘉興朱翰嘗詮次洪永以來郡人之詩爲檇李英華一書所收不盡雅馴崇禎末秀水蔣之翹復續爲檇李詩乘其卷帙之富什倍英華而遺稿散佚遂無傳本季友此書踵二家之後而更加詳博殘章賸句蒐訪靡遺捃摭之勤殊爲不苟其間若趙孟堅小傳沿山房隨筆之誤以爲卒於元時吳鎭没於至正間與扎木揚喇勒智迥不相及而謂楊發諸墳不及鎭墓此類皆爲疎於考核然其甄綜頗備一鄉文獻亦有藉以足徵焉
</p>
<div class="section" id="title-28"><h2>
	古文雅正十四卷<span class="jiazhu">吏部尚書蔡新家藏本</span>
</h2></div>
<p class="em2">
	國朝蔡世遠編世遠有二希堂集已著錄是集選錄自漢至元之文凡二百三十六篇前有自序曰名之曰雅正者其辭雅其理正也案詩大雅小雅及爾雅古註疏皆訓爲正然史記五帝本紀稱百家言黃帝其文不雅馴司馬相如傳稱從車騎雍容嫻雅甚都顧野王玉篇亦曰雅儀也嫻雅也是自漢以來雅正已分兩訓世遠蓋用此義也考總集之傳惟文選盛行於厯代殘膏賸馥沽漑無窮然潘勗九錫之文阮籍勸進之箋名敎有乖而簡牘並列君子恒譏焉是雅而不正也至眞德秀文章正宗金履祥濂洛風雅其持論一準於理而藏弆之家但充插架固無人起而攻之亦無人嗜而習之豈非正而未雅歟夫樂本於至和然五音六律之不具不能嘔呀吟唱以爲和禮本於至敬然九章五采之不備不能袒裼跪拜以爲敬也文質相輔何以異兹世遠是集以理爲根柢而體雜語錄者不登以詞爲羽翼而語傷浮艷者不錄劉勰所謂扶質立幹垂條結繁者殆庶幾焉數十年傳誦藝林不虛也或疑姚鉉刪文苑英華爲唐文粹駢體皆所不收而此集有李諤論文體書張說宋公遺愛碑頌諸篇似乎稍濫不知散體之變駢體猶古詩之變律詩但當論其詞羲之是非不必論其格律之今古杜甫一集近體强半論者不謂其格卑於古體也獨於文則古文四六判若鴻溝是亦不充其類矣兼收儷偶正世遠深明文章正變之故又何足爲是集累乎
</p>
<div class="section" id="title-29"><h2>
	鄱陽五家集十五卷<span class="jiazhu">江西巡撫採進本</span>
</h2></div>
<p class="em2">
	國朝史簡編簡字文令鄱陽人是編緝其鄉人之詩自宋末至明初凡五家一曰芳洲集三卷黎廷瑞撰廷瑞字祥仲宋咸淳辛未進士授迪功郎肇慶府司法參軍二曰樂庵遺稿二卷吳存撰存字仲退延祐元年舉於鄉官至饒州路鄱陽縣主簿三曰松巢漫稿三卷徐瑞撰瑞字山玉號松巢宋末元初人嘗爲鄱邑書院山長集末附其從子弢詩三十六首曰仰山集四曰寓庵詩集二卷葉蘭撰蘭字楚庭號醉漁元太常寺禮儀院奉禮郎明太袓召之投水死末附葉德新先生僅存詩一卷德新名懋蘭之父也元時官嘉興路總管五日春雨軒集四卷劉炳撰所錄以詩爲主間亦及詩餘及賦考五家之中惟劉炳全集有傳本已著於錄其餘四家及所附錄二家則刋本殊稀頗賴此刻以存其詩大都諧雅可誦非誇飾風土濫盈卷帙者比也葉懋爲蘭之父而其詩附刻蘭詩後蓋用黃庭堅集附刻伐檀集例於義未允今移此卷於蘭詩之前焉
</p>
<div class="section" id="title-30"><h2>
	南宋雜事詩七卷<span class="jiazhu">浙江巡撫採進本</span>
</h2></div>
<p class="em2">
	國朝沈嘉轍吳焯陳芝光符曾趙昱厲鶚趙信等仝撰鶚有遼史拾遺已著錄嘉轍字欒城焯字尺鳬曾字幼魯皆錢塘人芝光字蔚九昱字功千信字意林皆仁和人七人之中惟曾以薦舉官至戶部郎中鶚以康熙庚子舉於鄉餘皆終於諸生是書以其鄉爲南宋故都故捃摭軼聞每人各爲詩百首而以所引典故註於每首之下意主紀事不在修詞故警句頗多而牽綴塡砌之處亦復不少然援据浩博所引書幾及千種一字一句悉有根柢萃說部之菁華采詞家之腴潤一代故實巨細兼該頗爲有資於考證蓋不徒以文章論矣
</p>
<div class="section" id="title-31"><h2>
	宋百家詩存二十八卷<span class="jiazhu">江蘇巡撫採進本</span>
</h2></div>
<p class="em2">
	國朝曹廷棟編廷棟有易準已著錄初吳之振輯宋詩鈔盛行於世然闕畧尚多且刋刻未竟往往有錄無書廷棟因搜采遺佚續爲是編所錄凡一百家皆有本集傳世者始於魏野東觀集終於僧斯植採芝集賀鑄本北宋末人而升以弁首置於魏野之前自云少時所最愛然選六朝詩者陶謝不先於潘陸選唐詩者李杜不先於沈宋以甲乙而移時代此廷棟之創例古所無也其中如穆修以古文著傅察以忠節傳林亦之陳淵以道學顯於詩家皆非當行許樂張至龍施樞諸人載於江湖小集王士禎居易錄詆爲槪無足取者亦皆錄其寸長不遺採擇雖别裁未必盡當然宋人遺集徐乾學傳是樓二十八家之本朱彝尊曝書亭五十家之本皆未刋刻輾轉傳鈔陶陰多誤其餘專集行世者又各自爲帙未能滙合於一廷棟裒輯成編以補吳之振書之闕宋詩大畧已幾備於此二集矣
</p>
<p class="em2">
	右總集類一百六十四部九千七百二十卷皆文淵閣著錄
</p> 



</div></body></html>