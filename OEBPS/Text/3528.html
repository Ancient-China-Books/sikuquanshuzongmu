<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷一百十三·子部二十三（藝術類二）</title></head><body><div id="text">

<p>
<strong>欽定四庫全書總目卷一百十三</strong>
</p>
<div class="section" id="title-0"><h1>
	子部二十三
</h1><hr/></div>
<div class="section" id="title-1"><h2>
	藝術類二
</h2></div>
<div class="section" id="title-2"><h2>
	書史會要九卷補遺一卷續編一卷<span class="jiazhu">浙江鮑士恭家藏本</span>
</h2></div>
<p class="em2">
	書史會要九卷補遺一卷明陶宗儀撰續編一卷朱謀垔撰宗儀有國風尊經已著錄謀垔字隱之號厭原山人寧藩支裔也是編載古來能書人上起三皇下至元代凡八卷末爲書法一卷又補遺一卷據孫作滄螺集所載宗儀小傳稱書史會要凡九卷此本目錄亦以書法補遺共爲一卷而刋本乃以補遺别爲卷又以朱謀垔所作續編一卷題爲卷十移其次於補遺前殆謀垔之子統鉷重刋是書分析移易遂使宗儀原書中斷爲二今仍退謀垔所補自爲一卷題曰續編以别於宗儀之書其書法補遺如仍合爲一卷則篇頁稍繁姑仍統鉷所編别爲一卷以便省覽宗儀舊本以元繼宋而列遼金於後與所作輟耕錄中載楊維楨正統論以元繼宋者所見相同維楨論已仰禀睿裁特存其說宗儀是編亦謹仍其舊文焉
</p>
<div class="section" id="title-3"><h2>
	珊瑚木難八卷<span class="jiazhu">兩淮鹽政採進本</span>
</h2></div>
<p class="em2">
	明朱存理撰存理有旌孝錄已著錄朱彝尊靜志居詩話曰存理自少至老未嘗一日忘學問人有異書必從訪求以必得爲志所纂集凡數百卷旣老不厭坐貧無以自資其書旋亦散去江南通志亦曰元季明初中吳南園何氏笠澤虞氏廬山陳氏書籍金石之富甲於海内繼其後者存理其尤也兹編悉載所見字畫題跋其卷中前人詩文世所罕覩者亦附錄焉前有文徴明文嘉王穉登王騰程四人名氏蓋出於四人收藏者爲多徵明等皆以賞鑒相高故所貯並多名蹟存理又工於考證凡所題品具有根據與眞贋雜糅者不同惟其書從無刋本轉相傳寫訛脫頗多今詳加釐正而闕其所不可知者著之於錄
</p>
<div class="section" id="title-4"><h2>
	趙氏鐵綱珊瑚十六卷<span class="jiazhu">兩淮馬裕家藏本</span>
</h2></div>
<p class="em2">
	舊本題明朱存理撰末有萬曆中常熟趙琦美跋稱原從秦四麟家得書品畫品各四卷後從焦竑得一本卷帙較多因兩本互校增爲書品十卷畫品六卷其先後次序則琦美所隲定而又以所見眞蹟續於後稱秦氏原本無撰人姓名别有跋記作者姓名後佚去不復記然非朱存理也據此則是書乃趙琦美得無名氏殘稿所編其稿旣不出於一家且琦美又有所增補題朱存理撰爲誤矣雍正六年年希堯嘗刻此書其跋稱别有一本十四卷者傳爲存理原本今亦未見又世傳有存理所作珊瑚木難八卷所載名蹟末皆有自跋語與此本體例迥異則此書非出存理手愈可知也然所載書畫諸跋頗足以辨析異同考究眞僞至今賞鑒家多引據之其書旣爲可採則亦不必問其定出誰氏矣
</p>
<div class="section" id="title-5"><h2>
	墨池璅錄四卷<span class="jiazhu">浙江汪啟淑家藏本</span>
</h2></div>
<p class="em2">
	明楊愼撰愼有檀弓叢訓已著錄王世貞名賢遺墨跋曰愼以博學名世書亦自負吳興堂廡世傳其謫戍雲南時嘗醉傅胡粉作雙髻插花諸伎擁之遊行城市或以精白綾作裓遺諸伎服之酒間乞書醉墨淋漓人毎購歸裝潢成卷蓋愼亦究心書學者此書頗抑顔眞卿而謂米芾行不逮言至趙孟頫出始一洗顔柳之病直以晉人爲師右軍之後一人而已與王世貞吳興堂廡之說合知其確出愼手中間或採舊文或抒已意往往皆心得之言其述張天錫草書韻會源流及小王破體書亦兼有考證至漢司隸楊厥碑{凿-凵+辶}字之類偶爾疎謬者已駁正於洪适隸釋條下兹不具論云
</p>
<div class="section" id="title-6"><h2>
	書畫跋跋三卷續三卷<span class="jiazhu">浙江孫仰曾家藏本</span>
</h2></div>
<p class="em2">
	明孫鑛撰鑛有月峯評經已著錄是書名書畫跋跋者王世貞先有書畫跋鑛又跋其所跋故重文見義猶非非國語反反離騷例也明以來未有刋本僅有抄本在仁和毛先舒家後歸其邑人趙信信爲孫氏之壻故鑛六世孫宗溥宗濓又從趙氏得之乾隆庚申始刋板印行任蘭枝爲之序初宗溥等以鑛書本因世貞而作如不載世貞原跋則鑛之所云有不知爲何語者乃取世貞諸跋散附於各題之下其明人書札可與鑛參證及爲鑛語所緣起者亦附載焉凡墨蹟一卷碑刻一卷畫一卷續亦如之惟續跋碑刻作墨刻蓋偶爾駁文非宏旨所在也詹氏小辨曰王元美雖不以字名顧吳中諸家惟元美一人知法古人又書史會要曰王世貞書學雖非當家而議論翩翩筆法古雅蓋拙於揮毫而工於别古者也鑛以制義名一時亦不以書畫傳然所論則時有精理與世貞長短正同亦賞鑒家所當取證者矣
</p>
<div class="section" id="title-7"><h2>
	書訣一卷<span class="jiazhu">浙江范懋柱家天一閣藏本</span>
</h2></div>
<p class="em2">
	不著撰人名氏明史藝文志亦未嘗錄案書中稱其十世祖名稷曾祖名慶祖名耘考名熙則當爲嘉靖間鄞人豐坊所作也坊有古易世學已著錄其平生好作僞書妄謬萬端至今爲世詬厲然於書法則有所心得故詹氏小辨曰坊爲人逸出法紀外而書學極博五體並能諸家自魏晉以及國朝靡不兼通規矩盡從手出蓋工於執筆者也以故其書大有腕力特神韻稍不足朱謀垔書史會要亦曰坊草書自晉唐而來無今人一筆態度惟喜用枯筆乏風韻耳是編皆論學書之法而尤注意於篆籀又排比古今能書之家評其次第其論顔眞卿獨推其擘窠題署第一而詆東方朔贊多寶塔頌爲俗筆又貶蘇軾以肉襯紙甚有俗氣於楷法僅取其上淸儲祥宫碑等三種務爲高論蓋猶其狂易之餘態要亦各抒所見固與無實大言者異矣
</p>
<div class="section" id="title-8"><h2>
	繪事微言一卷<span class="jiazhu">兩淮鹽政採進本</span>
</h2></div>
<p class="em2">
	明唐志契撰志契字敷五又字元生江都人與弟志伊並能畫而志契尤以山水擅名是編乃其所著畫譜姜紹書無聲詩史以爲頗得六法之藴者也所錄畫家名論自南齊謝赫古畫品錄而下至於明李日華諸人皆芟除蕪冗汰取精華其承訛襲繆者如梁元帝畫松石格荆浩畫山水賦皆不知爲贋本畫麈乃吳中沈顥著見陶宗儀說郛而因顥字朗蒨輾轉傳訛遂誤作朗耀蓋技藝之流多喜依託古人以神其授受地師動稱郭璞術家每署劉基皆踵謬沿訛猝難究詰但所言中理即可不必深求至其自著論斷則多中肯綮如謂佛道人物牛馬則今不如古山水林木花石則古不如今又云作畫以氣韻爲本讀書爲先皆確論也讀其書可以知其非庸史矣故御定佩文齋書畫譜採志契之說頗多云
</p>
<div class="section" id="title-9"><h2>
	書法雅言一卷<span class="jiazhu">浙江巡撫採進本</span>
</h2></div>
<p class="em2">
	明項穆撰王穉登所作穆小傳稱其初名德枝郡大夫徐公易爲純後乃更名穆字德純號曰貞元亦號曰無稱子秀水項元汴之子也元汴鑒藏書畫甲於一時至今論眞蹟者尚以墨林印記别眞僞穆承其家學耳濡目染故於書法特工因抒其心得作爲是書凡十七篇曰書統曰古今曰辨體曰形質曰品格曰資學曰規矩曰常變曰正奇曰中和曰老少曰神化曰心相曰取舍曰功序曰器用曰知識大旨以晉人爲宗而排蘇軾米芾書爲稜角怒張倪瓚書寒儉軾芾加以工力可至古人瓚則終不可到雖持論稍爲過高而終身一藝研求至深烟楮之外實多獨契衡以取法乎上之義未始非書家之圭臬也
</p>
<div class="section" id="title-10"><h2>
	寒山帚談二卷拾遺一卷附錄一卷<span class="jiazhu">直隸總督採進本</span>
</h2></div>
<p class="em2">
	明趙宧光撰宧光有說文長箋已著錄是編本在所撰說文長箋中亦析出别行長箋穿鑿附會且引據疎舛頗爲小學家所譏而篆文筆法則差有偏長故此編猶爲後人所重上卷四目曰權輿論一十五種書也曰格調論筆法結構也曰力學論字功書法也曰臨倣則力學之餘緒析而爲篇者也下卷四目曰用才論筆墨硯紙及運用法也曰評鑒論辨識之淺深也曰法書論古帖也曰了義論書家秘諦也其拾遺一卷闡發未盡之意各注某條補某篇字其附錄則金石林甲乙表及諸論也曰帚談者取家有敝帚享之千金意耳
</p>
<div class="section" id="title-11"><h2>
	書法離鈎十卷<span class="jiazhu">浙江鮑士恭家藏本</span>
</h2></div>
<p class="em2">
	明潘之淙撰之淙字無聲號達齋錢塘人是書薈萃舊說各以類從大指謂書家筆筆有法必深於法而後可與離法又必超於法而後可與進法俗學株守規繩高明盡滅紀律俱非作者書中知道從性諸篇皆言不法而法法而不法之意其名離鈎者取禪家垂絲千尺意在深潭離鈎三寸語也其中考論六書如籀文與古文大篆皆小異故說文序云新莽謂之奇字徐浩云史籀造籀文李斯作篆江式唐元度則謂史籀著大篆十五篇又如隸書在八分之前行書在草書之後故蔡琰云吾父割隸字八分而取二分蕭子良云靈帝時王次仲飾隸爲八分說文漢興有草書張懷瓘則謂八分小篆之捷隸亦八分之捷郭忠恕則謂小篆散而八分生八分破而隸書出隸書悖而行書作行書狂而草書聖之淙率雜錄舊文不能訂其舛異至楊愼改嶽麓禹碑中南㬥昌言四字爲南瀆衍亨僞云得之夢中之淙亦信之尤爲寡識然大旨在論八法不在論六書學問各有門徑不必以考證之學責諸藝術也前有自著凡例稱此書本與淳化帖釋文合刻此本無之或藏弆者殘缺歟
</p>
<div class="section" id="title-12"><h2>
	畫史會要五卷<span class="jiazhu">浙江鮑士恭家藏本</span>
</h2></div>
<p class="em2">
	明朱謀垔撰謀垔旣續陶宗儀書史會要因推廣其類採上古迄明能畫人姓名事迹輯爲此編亦附以畫法一卷成於崇禎辛未全用宗儀之體例故書名亦復相因然宗儀之書止於元代故謀垔所續明人别爲一卷列之外域之後可也此書爲謀垔所自編旣以金列元前稍移其次而所列明人雖太祖宣宗亦次於外域之後則拘於舊目顚倒乖剌之甚矣至目錄以宋爲第二卷金元及外域爲第三卷而其書乃以北宋爲第二卷南宋金元及外域爲第三卷又削去南宋之號但以都錢唐三字爲卷端標目舛迕尤甚蓋明之末年士大夫多喜著書而競尚狂禪以潦草脫畧爲高尚不復以精審爲事故顧炎武日知錄謂萬曆後所著之書皆以流賊劉七改爲賊七之類所刻之書皆以壯月朔改爲牡丹朔之類雖詆之稍過亦未可謂全無因也今爲改正其文而附注原目之謬如右其書雖採摭未富疎漏頗多而宋金元明諸畫家頗賴以考見始末故御定佩文齋書畫譜畫家傳中多引以爲據亦談丹靑者所不可遽廢也
</p>
<div class="section" id="title-13"><h2>
	郁氏書畫題跋記十二卷續記十二卷<span class="jiazhu">兩淮鹽政採進本</span>
</h2></div>
<p class="em2">
	明郁逢慶撰逢慶字叔遇别號水西道人嘉興人是書分前後二集前集末有自識云所見法書名畫録其題詠積成卷帙時崇禎七年冬也後集無跋則不知其成於何歲矣其書皆即所見書畫錄其題跋初不以辨别眞贋爲事故如趙孟堅所藏定武蘭亭本天聖丙寅一條范仲淹王堯臣米黻劉涇四條年月位置皆與海寧陳氏渤海藏眞帖所刻禇摹本同蓋以趙孟堅落水本原亦有范仲淹題而禇摹本原亦有孟堅印傳寫舛互遂致混二本題跋爲一本又如五字損本文徵明跋旣載於前集第十卷作嘉靖九年八月二日下注云詳見續集而續集第二卷載此跋則作嘉靖十一年六月二十又七日同一帖同一跋一字不易而年月迥乎不同又前集高克恭仿米芾靑綠雲山云詳見續集而前集所載克恭名款及至正戊子吳鎭題一段續集乃反無之沈周有竹居卷亦云詳續集而徐有貞文林吳寛錢仁夫秦巘數詩與前集所載乃前後倒互諸如此類皆漫無考訂至於前集所載宋高宗畫册梁楷畫右軍書扇圖皆有水西道人題記當即逢慶所藏而第一至第四卷毎卷之尾皆有崇禎甲戌冬日收藏題記核其歲月亦即逢慶所自識而皆未注某爲所藏某爲所見體例尤不分明特以採摭繁富多可互資參考者故併錄存之備檢閱焉
</p>
<div class="section" id="title-14"><h2>
	淸河書畫舫十二卷<span class="jiazhu">浙江巡撫採進本</span>
</h2></div>
<p class="em2">
	明張丑撰丑崑山人原名謙德字叔益後改今名字靑父號米庵蓋丑於萬曆乙卯得米芾寶章待訪錄墨蹟名其書室曰寶米軒故以自號越歲丙辰是書乃成其以書畫舫爲名亦即取黃庭堅詩米家書畫船句也明代賞鑒之家考證多疎是編獨多所訂正如宋史米芾傳誤謂芾卒時年四十八而眞蹟流傳在四十八歲以後者不一而足深滋疑竇丑則云芾以皇祐三年辛卯生以大觀元年丁亥卒年五十七正與米芾印記辛卯米芾四字相合足糾托克托等之謬其他諸條亦多可依據惟是所取書畫題跋不盡出於手迹多從諸家文集錄入且亦有未見其物但據傳聞編入者如文嘉嚴氏書畫記内稱枝山翁卷一又稱文徵明詞翰二是亦非盡出原蹟之一驗其中第三卷之顧野王第五卷之杜牧之李陽氷蘇靈芝諸人皆無標目輾轉傳寫亦多失於校讐然丑家四世收藏於前代卷軸所見特廣其書用張彦遠法書要録例於題識印記所載亦詳故百餘年來收藏之家多資以辨驗眞僞末一卷曰鑒古百一詩則丑所自爲米庵詩二十首銘心小集八十一首以類相從附於集後第九卷末附刻宋芾寳章待訪錄十二卷末附刻文天祥手札皆非原本所有蓋鮑氏刋本所增附也鮑氏所刋不分卷數但以鶯嘴啄花紅溜燕尾點波綠皺十二字標爲次第蓋用謝枋得文章軌範以王侯將相有種乎七字編爲七冊之例然麻沙坊本不可據爲典要今削去舊題以十二卷著錄焉
</p>
<div class="section" id="title-15"><h2>
	眞蹟日錄一卷二集一卷三集一卷<span class="jiazhu">浙江鮑士恭家藏本</span>
</h2></div>
<p class="em2">
	明張丑撰凡三集前有丑自題稱書畫舫成鑒家謂其粗可觀覽多以名品卷軸見示就正因信手筆其一二命曰眞蹟曰錄隨見隨書不復差次時代其二集三集則皆無序跋蓋以漸續增各自爲卷實可通作一編也此本爲鮑士恭家知不足齋所刋凡原本所載與書畫舫重複者如初集之虞永興破邪論王右軍鶻不佳帖破羌帖此事帖謝司馬帖思想帖又别本思想帖大道帖又别本大道帖鍾太傅孔廟鼎銘曹不興兵符圖桃源圖李成寒林平野圖顔魯公書告及與蔡明遠帖陸機平復帖李西臺千文卷趙幹江行初雪圖錢舜舉臨陸探微金粟如來像卷懷素夢遊天姥吟眞蹟倪雲林溪山仙館小幅王齊翰挑耳圖展子虔春游圖鮮于伯機題董北苑山水題趙蓼木榻蘭亭後王朋梅金明池圖二集之劉原父墨蹟秋水篇黃子久山水郭熙溪山秋霽卷李泰和梅熟帖褚河南小楷西昇經王敬明惠麓小隱卷倪雲林跋黃子久畫卷顧淸臣書李成讀碑窠石圖右軍鶻等帖孫知微十一曜圖巨然賺蘭亭圖三集之吳道子八部天龍卷李龍眠郭子儀單騎見回紇圖唐子畏獨樂園江山行旅圖二卷凡四十一條皆刪去而存其目其詞有詳畧異同者則仍並載之以資參考焉
</p>
<div class="section" id="title-16"><h2>
	淸河書畫表一卷<span class="jiazhu">浙江鮑士恭家藏本</span>
</h2></div>
<p class="em2">
	明張丑記其家累世所藏書畫也丑自序稱其始祖號眞關處士者即收藏書畫有黃庭堅劉松年諸跡已散佚無存是表所列以書畫時代爲經以世系爲緯第一格爲其高祖元素所藏第二格爲其曾伯祖維慶曾祖子和所藏第三格爲其祖約之叔祖誠之所藏第四格爲其父茂實所藏第五格爲其兄以繩所藏第六格爲丑所自藏第七格爲其姪誕嘉所藏上迄晉下迄明計作者八十一人四十九帖一百一十五圖中多名跡蓋自其高祖即出沈度沈粲之門其曾祖亦與沈周游其祖父皆與文徵明父子爲姻婭世好淵源有自故丑特以賞鑒聞然據其自序則作表之時家事中落已斥賣盡矣此特追錄其名耳
</p>
<div class="section" id="title-17"><h2>
	法書名畫見聞表一卷<span class="jiazhu">浙江鮑士恭家藏本</span>
</h2></div>
<p class="em2">
	明張丑撰蓋仿米芾寶章待訪錄例變而爲表凡分四格第一格爲時代第二格爲目覩第三格爲的聞第四格則每一朝代總計其數題曰會計凡一百五十五人一百八十八帖三百五十六圖末附顧愷之夏禹治水圖王羲之行穰帖皆注曰見虞世南臨張芝平復帖顔眞卿鹿脯帖皆注曰聞蓋表成以後所續載也丑别有南陽書畫表故表首附記已見彼者不錄又云凡影響附會者不錄然所列目睹諸名與所作書畫舫眞蹟日錄多不相應意此數表成於二書之前耶
</p>
<div class="section" id="title-18"><h2>
	南陽法書表一卷南陽名畫表一卷<span class="jiazhu">浙江鮑士恭家藏本</span>
</h2></div>
<p class="em2">
	明張丑撰所列皆韓世能家收藏眞蹟法書表凡作者二十七人計七十二件分五格上爲時代下以正書行押草聖石刻四等各爲一格名畫表凡作者四十七人計九十五圖亦分五格上爲時代而下以道釋人物爲一格山水界畫爲一格花果鳥獸爲一格蟲魚墨戲爲一格例又小别二表前皆有丑自序蓋先表法書旣而世能之子朝延併屬兼表名畫也世能字存良長洲人隆慶戊辰進士官至禮部尚書喜收名跡董其昌洛神賦跋所稱館師韓宗伯者是也其稱南陽者韓氏郡望南陽猶韓維之稱南陽集耳
</p>
<div class="section" id="title-19"><h2>
	珊瑚綱四十八卷<span class="jiazhu">浙江孫仰曾家藏本</span>
</h2></div>
<p class="em2">
	明汪砢玉撰砢玉有古今鹺畧已著錄是書成於崇禎癸未凡法書題跋二十四卷名畫題跋二十四卷朱彝尊靜志居詩話稱砢玉留心著述所輯珊瑚網一編與張丑清河書畫舫眞蹟日錄並駕蓋丑自其高祖以下四世鑒藏砢玉亦以其父愛荆與嘉興項元汴交好築凝霞閣以貯書畫收藏之富甲於一時其有所憑藉約畧相等故皆能搜羅薈萃勒爲巨編然丑之二書前後編次歲月皆未明析砢玉是書則前列題跋後附論說較丑書綱領節目秩然有條惟其所載法書頗有目睹耳聞據以著錄不盡其所自藏乃一例登載皆不註明未免稍無區别中間原跡全文或載或否亦絶無義例又如謂唐刻定武蘭亭有二石焦山瘞鶴銘有三石則眞贋不别以李邕書雲麾將軍李秀碑誤爲李思訓碑以宋人所刻臨江帖誤爲唐搨則考據亦未盡精審其所載名畫則宋元諸家銘心絶品收錄極詳贉素之富誠爲罕有後來卞永譽式古堂書畫考厲鶚南宋院畫錄實皆藉是書以成較在書跋之上至於書跋之後附以書旨書品之類畫跋之後附以畫繼畫評之類皆雜錄舊文挂一漏萬枝指駢拇兩集相同以原本所有姑並錄之云爾
</p>
<div class="section" id="title-20"><h2>
	御定佩文齋書畫譜一百卷
</h2></div>
<p class="em2">
	康熙四十七年聖祖仁皇帝御定書畫皆興於上古而無考辨工拙之文考辨工拙蓋自東漢以後其初惟論筆法其後有名姓品第有收藏著錄有題跋古蹟有辨證眞僞其書或傳或不傳其兼登衆說彚爲一編則自張彦遠法書要錄厯代名畫記始唐以後沿波繼作記載日繁然大抵各據見聞弗能賅備我聖祖仁皇帝久道化成游心翰墨御製書畫題跋輝煌奎藻冊府垂光復詔發中祕之藏蒐羅編輯一一親爲裁定勒爲是編凡論書十卷論畫八卷厯代帝王書二卷畫一卷書家傳二十三卷畫家傳十四卷無名氏書六卷畫二卷御製書畫跋一卷厯代帝王書跋一卷畫跋一卷厯代名人書跋十一卷畫跋七卷書辨證二卷畫辨證一卷厯代鑒藏十卷分門列目徵事考言所引書凡一千八百四十四種毎條之下各注所出用張鳴鳯桂故桂勝董斯張吳興備志之例使一字一句必有所徵而前後條貫無所重複亦無所牴牾又似吕祖謙家塾讀詩記裒合衆說各列姓名而鎔貫翦裁如出一手非惟尋源竟委殫藝事之精微即引據詳賅義例精密抑亦考證之資糧著作之軌範也
</p>
<div class="section" id="title-21"><h2>
	秘殿珠林二十四卷
</h2></div>
<p class="em2">
	乾隆九年奉勅撰凡内府所藏書畫關於釋典道教者並别爲編錄彚爲此書首載三朝宸翰皇上御筆次爲厯代名人書畫而附以印本繡線刻絲之屬次爲臣工書畫次爲石刻木刻經典語録科儀及供奉經像其次序先釋後道用阮孝緒七錄例<span class="jiazhu">案七録今不傳其分類總目載道宣廣宏明集中</span>其記載先書後畫先冊次卷次軸用賞鑒家著錄之通例而於絹本紙本金書墨書水墨畫著色畫一一分别以及標題款識印記題跋高廣尺寸亦一一詳列則較鐵網珊瑚之類體例更詳焉考宣和畫學分六科以佛道爲第一科<span class="jiazhu">案事見趙彦衛雲麓漫抄</span>宣和畫譜分十類以道釋爲第一類<span class="jiazhu">案畫學稱佛道蓋唐以來相沿舊語畫譜作於林靈素用事以後方改僧爲德士故易其次爲道釋</span>鄧椿畫繼分八目亦以仙佛鬼神爲第一目然均不别爲一書至書家著錄則晉唐人所書經典均雜列古法帖眞跡之内無所區分其以書畫涉二氏者别爲一書實是編創始蓋記載日衍而日多體例亦益分而益密七畧列史記於春秋家列離騷於賦家後史記别爲正史離騷别爲楚詞文章流别以漸而増初附見而後特書往往如此故諸家所錄似諸史藝文志以釋道爲子部之一類是編所錄則似釋家之列三藏道家之紀七籖於四部之外各自别行古畧今詳義各有當聖人制作或創或因無非隨事而協其宜爾
</p>
<div class="section" id="title-22"><h2>
	石渠寶笈四十四卷
</h2></div>
<p class="em2">
	乾隆九年奉勅撰書評畫品肇自六朝張彦遠始彚其總依據舊文粗陳名目而已不能盡見眞蹟也唐宋以來記載日夥或精於賞鑒而限於見聞或長於蒐羅而短於辨别迄未能兼收衆美定著一編爲藝林它鴻寶我國家承平景運一百餘年内府所收旣多人間所未睹我皇上幾餘游藝妙契天工又睿鑒所臨物無匿狀是以品評甲乙旣博且精特命儒臣録爲斯帙以貯藏殿閣依次提綱以書冊畫冊書畫合冊書卷畫卷書畫合卷書軸畫輔書畫合軸分條列目其箋素尺寸印記姓名賦詠跋識與奉有御題御璽者皆一一臚載纎悉必詳而三朝宸翰皇上御筆尤珍逾球璧光燦儀璘仰見未明勤政之餘乙夜觀書之暇松雲棟牖穆穆凝神所爲頤養天和怡情悅性者不過游心翰墨寄賞丹靑與前代帝王務侈紛華靡麗之觀者迥不侔也
</p>
<div class="section" id="title-23"><h2>
	庚子銷夏記八卷<span class="jiazhu">浙江巡撫採進本</span>
</h2></div>
<p class="em2">
	國朝孫承澤撰承澤有尚書集解已著錄承澤晚年思以講學自見論者多未之許然至於鑒賞書畫則别有專長是編乃順治十六年承澤退居後所作始自四月迄於六月故以銷夏爲名自一卷至三卷皆所藏晉唐至明書畫眞蹟四卷至七卷皆古石刻每條先標其名而各評隲於其下八卷爲寓目記則皆他人所藏而曾爲承澤所見者故别爲一卷附之大抵議論之中間有考據如宋之錢時嘗爲秘閣校勘史館檢閱終於江東帥屬本傳所載甚明而承澤以爲隱居不仕此類亦頗失於檢點然其鑒裁精審叙次雅潔猶有米芾黃長睿之遺風視董逌之文筆晦澀者實爲勝之其人可薄其書未可薄也
</p>
<div class="section" id="title-24"><h2>
	繪事備考八卷<span class="jiazhu">内府藏本</span>
</h2></div>
<p class="em2">
	國朝王毓賢撰毓賢字星聚鑲紅旗漢軍官至湖廣按察使陳鼎留溪外傳記獄吏汪金章事稱毓賢勤於吏治案無留牘則其人本以吏才見然是編即康熙辛未官按察使時所作乃又能留心於賞鑒第一卷爲總論皆撮録諸家畫法二卷至八卷則取古來畫家姓名事跡以時代分序自軒轅至隋共爲一卷遼金元共爲一卷唐五代南宋明俱各爲一卷惟北宋家數繁多析爲三子卷故總目雖分八卷其實乃十卷也其例每人各立小傳而以諸書所載傳世名蹟附於其人之後大抵以張彦遠厯代名畫記夏文彥圖繪寶鑑爲藍本増廣其所未備蒐輯頗爲詳贍其中如穆天子傳封膜晝於河水之陽郭璞注明云膜晝人名張彦遠誤以晝字作畫字遂稱封膜爲畫家之祖并妄造璞注以實之毓賢乃沿襲其訛殊失於訂覈又遼常思言人品畫品並高附見郭若虚圖畫見聞志中諸書並佚其名此亦闕載至於明之畫家僅據韓昻圖繪寶鑑續編所載迄正德而止嘉靖以後竟不爲採摭續添亦殊傷缺畧然前代如李嗣眞釋彦悰劉道醇之流往往分别品第時代混淆難於檢核是書仿張夏二家舊例因時類叙一覽可知又芟汰繁冗易於尋討雖多用舊文固不以遞相祖述爲病矣
</p>
<div class="section" id="title-25"><h2>
	書法正傳十卷<span class="jiazhu">兩淮鹽政採進本</span>
</h2></div>
<p class="em2">
	國朝馮武撰武號簡緣常熟人馮班之從子班以書法名一時武受其學年八十一時館於蘇州繆曰芑家爲述此書專論正書之法首陳繹曾翰林要訣一卷次周伯琦所傳書法三昧一卷次李溥光永字八法一卷以三家論書獨得微旨故也其語意有未顯者則武篇補注以明之次明李惇所進大字結搆八十四法一卷次纂言三卷則厯代書家之微論次書家小傳名蹟源流各一卷而以班所著鈍吟書要一卷終焉毎卷之中武亦各爲附論時有精語蓋武於書學頗有淵源故也
</p>
<div class="section" id="title-26"><h2>
	江村銷夏錄三卷<span class="jiazhu">安徽巡撫採進本</span>
</h2></div>
<p class="em2">
	國朝高士奇撰士奇有春秋地名考畧已著錄是編乃其告歸平湖之日以所見法書名畫考其源流記其絹素長短廣狹後人題跋圖記一一誌載彚爲一書其體例頗與鐵網珊瑚淸河書畫舫相以惟間加評定之語又以巳所作題跋一槪附入稍有不同然所錄皆出於親見則視二家更詳審矣錄中書畫卞永譽式古堂彚考巳並載無遺蓋即從士奇此本錄人其鑑賞之精爲收藏家所取重亦槪可見也所記自晉王羲之及明人文沈諸家皆具惟董其昌舊跡悉不登載其凡例云董文敏畫另爲一卷此本無之殆當時未及刋行歟
</p>
<div class="section" id="title-27"><h2>
	式古堂書畫彚考六十卷<span class="jiazhu">兩淮馬裕家藏本</span>
</h2></div>
<p class="em2">
	國朝卞永譽撰永譽字令之鑲紅旗漢軍官至刑部左侍郎王士禎居易錄云卞中丞永譽貽書畫彚考六十卷凡詩文題跋悉載上溯魏晉下迄元明所收最爲詳博朱彝尊論畫詩亦有妙鑒誰能别苗髮一時難得兩中丞之句蓋永譽及宋犖皆精於賞鑒犖時爲江西巡撫永譽時爲福建巡撫故云兩中丞也是書書畫各三十卷先綱後目先總後分先本文而後題跋先本卷題跋而後引據他書條理秩然且視從來著錄家徵引特詳惟所載書畫不盡屬所藏亦非盡得之目見大抵多從汪砢玉珊瑚綱張丑清河書畫舫諸家採摭裒輯故不能如寶章待訪錄以目見的聞灼然分别又所載本文如褚遂良書陸機文賦吳通微書陰符經劉敞書南華秋水篇趙孟頫書過秦論等皆與今本無大異同而具載全篇殊爲疣贅至於陸機平復帖虞世南枕卧帖其文爲世所未睹者乃畧而不書至如趙孟堅水仙圖卷珊瑚網載有二本不能無前後錯出之疑永譽於後一條下注明其一恐出臨摹並存以俟考其例是也而所載定武蘭亭落水本與郁逢慶書畫題跋記所載前後題跋互有不同所載神龍蘭亭本與鐵網珊瑚所錄定武本題跋反多重複又黃庭堅書陰長生詩卷與鐵網珊瑚書畫舫所載參鍇岐出竟有三本王詵烟江叠嶂圖蘇軾所爲賦詩者竟有四本皆未能辨析眞僞又王士禎居易錄所記於永譽齋中觀其所藏書畫有司馬光資治通鑑手稿永譽云曾見一冊極端楷爲好事者分去永譽得其二三紙耳今是書載此蹟但云史草亦不著所存頁數反不及士禎所載之可據士禎又見所藏趙孟頫寫杜詩天育驃騎歌上有孟頫小篆延祐四年九月旣望字是書亦併不載均爲漏畧至於雁門乃郡名茂苑即長洲地名而以爲文彭文嘉之别號居節字士貞貞字印章古篆與鼎字相類而以爲居節一字士鼎又以秋巖爲吾衍之别號蓋因衍書古文篆韻後有至元丙戌秋巖記一條也不思前至元丙戌吾衍年甫二十不應云老且其跋内之丁卯若是宋末咸淳丁卯則正吾衍始生之時不當有自征建昌之語今以陶九成跋核之則至元乃至正之訛實爲至正七年丙戌距吾衍之殁已三十七年其秋巖當即陳秋巖非吾衍别號也凡若此類疎舛尤多然登載旣繁引述又富足資談藝家檢閱者無過是編固不以一二小疵累其全體之宏博焉
</p>
<div class="section" id="title-28"><h2>
	南宋院畫錄八卷<span class="jiazhu">浙江吳玉墀家藏本</span>
</h2></div>
<p class="em2">
	國朝厲鶚撰鶚有遼史拾遺已著錄南宋自和議旣成以後湖山歌舞務在粉飾太平於是仍倣宣和故事置御前畫院有待詔祇候諸官品其所作即名爲院畫當時如李唐劉松年馬遠夏珪等有四大家之稱說者或謂其工巧太過視北宋門徑有殊然其初尚多宣和舊人流派相傳各臻工妙專門之藝實非後人所及故雖斷素殘縑收藏者尚以爲寶鶚嘗撰宋詩紀事南宋雜事詩於宋事最爲博洽因臚考院畫本末作爲此書首總述一卷次自李唐以下凡九十六人每人詳其事迹而以諸書所載眞蹟題咏之類附於其下叙次頗爲賅贍其間如楊妹子題趙淸獻琴鶴圖絶句一以爲馬和之畫一以爲劉松年畫諸書參錯不同此類亦未悉加考證然其徵引淵博於遺聞佚事殆巳採摭無遺矣
</p>
<div class="section" id="title-29"><h2>
	六藝之一録四百六卷續編十二卷<span class="jiazhu">禮部侍郎金甡家藏本</span>
</h2></div>
<p class="em2">
	國朝倪濤撰濤有周易蛾術已著錄其平生篤志嗜學年幾百歲猶著書不輟貧不能得人繕寫皆手自抄錄及其家婦女助成之是編猶出其親稿凡分六集一曰金器款識二曰刻石文字三曰法帖論述四曰古今書體五曰厯朝書論六曰厯朝書譜凡六書之異同八法之變化以及刋刻墨跡之源流得失載籍所具者無不裒輯其間祇錄前人成說不以己意論斷或有彼此異論舛互難合者亦兩存其說以待後人之決擇蓋自古論書者唐以前遺文緒論惟張彦遠法書要錄爲詳若唐以後論書之語則未有賅備於是者矣雖採撫旣多所錄不必盡雅條例太廣爲例亦未能悉純然排比貫串上下二千餘年洪纎悉具實爲書家總彚楩柟杞梓萃於鄧林不以榛楛勿翦爲病也所著别有文德翼傭吹錄注及刊削酈道元水經注今皆未見其本不知存佚然傳此一編其餘亦不必計矣
</p>
<div class="section" id="title-30"><h2>
	小山畫譜二卷<span class="jiazhu">兵部侍郎紀昀家藏本</span>
</h2></div>
<p class="em2">
	國朝鄒一桂撰一桂字小山號讓鄉無錫人雍正丁未進士官至禮部侍郎是編皆論畫花卉法上卷首列八法四知八法者一曰章法二曰筆法三曰墨法四曰設色法五曰點染法六曰烘暈法七曰樹石法八曰苔襯法皆酌取前人微論四知者一曰知天二曰知地三曰知人四曰知物則前人所未及也次爲各花分别凡一百十五種各詳花葉形色次取用顔色凡十一條各詳其製煉之法下卷首摘錄古人畫說參以己意凡四十三條附以膠礬紙絹畫𦉃畫筆用水諸法而終之以洋菊譜蓋一桂於乾隆丙子閏九月承詔畫内廷洋菊三十六種蒙皇上賜題因恭紀花之名品形狀撰爲兹譜以誌榮遇時畫譜已刋成因附於末一桂爲惲氏之婿所畫花卉得惲壽平之傳是編篇帙雖簡然多其心得之語也
</p>
<div class="section" id="title-31"><h2>
	傳神祕要一卷<span class="jiazhu">兵部尚書蔡新家藏本</span>
</h2></div>
<p class="em2">
	國朝蔣驥撰驥字赤霄號勉齋金壇人其父衡字湘帆後改名振生以書法名一時嘗寫十三經於乾隆五年呈進特賜國子監學正銜驥書不逮父而特以寫眞名是編凡二十七目於一切布局取勢運筆設色皆抒所心得言之最詳考古人畫法多重寫貌人物故顧愷之妙絶當代特以是名然相傳畫論則人物花鳥山水爲多其以寫眞之法勒爲一書者自陶宗儀輟耕錄所載王繹寫像祕訣外不少槪見丹靑之家多以口訣相傳幾以爲非士大夫之藝驥是編研析精徵標舉格例實可補古人所未備正未可貴遠賤近視爲工匠之技也
</p>
<p class="em2">
	右藝術類書畫之屬七十一部一千六十六卷皆文淵閣著錄
</p>
<p class="margin2">
	案考論書畫之書著錄最夥有記載姓名如傳記體者有叙述名品如目錄體者有講說筆法者有書畫各爲一書者又有共爲一書者其中彼此鈎貫難以類分今通以時代爲次其兼說賞鑑古器者則别入雜家雜品中
</p>
<div class="section" id="title-32"><h2>
	琴史六卷<span class="jiazhu">浙江范懋柱家天一閣藏本</span>
</h2></div>
<p class="em2">
	宋朱長文撰長文有吳郡圖經續記已著錄是書專述琴典前五卷紀自古通琴理者一百四十六人附見者九人各臚舉其事迹後一卷分十一篇一曰瑩律二曰釋弦三曰明度四曰擬象五曰論音六曰審調七曰聲歌八曰廣制九曰盡美十曰志言十一曰叙史凡操弄沿起制度損益無不咸具採摭詳博文詞雅贍視所作墨池編更爲勝之錢曾讀書敏求記但錄其載太宗九絃琴條以爲異聞其實可資博識者不止是也紹定癸巳其從孫正大始刋板併爲後序又其五世孫夢炎所作長文事畧一首舊本併附於後今仍錄之以見是書之緣起與長文始末焉
</p>
<div class="section" id="title-33"><h2>
	松絃館琴譜二卷<span class="jiazhu">江蘇巡撫採進本</span>
</h2></div>
<p class="em2">
	明嚴澂撰徵字道澈常熟人大學士訥次子以蔭仕至邵武府知府是書所錄之曲二十有八皆無文者也其自序云古樂湮而琴不傳所傳者聲而已近世一二俗工取古文詞用一字當一聲而謂能聲又取古曲隨一聲當一字屬成里語而謂能文古然乎哉蓋一字也曼聲而歌之則五音殆幾乎遍故古樂聲一字而鼓不知其幾而欲聲字相當有是理乎考古詩被諸管弦者大抵倚聲而歌非以歌取聲今世所傳古琴操者皆其詞非其聲也觀濮上之音師涓能聽而得之此有調無文之明證孔子鼓琴得其人師襄始言爲文王操使有詞可讀孔子不待問師襄亦不待言矣云云考葉夢得避暑錄話稱廬州崔閑姜琴所彈凡三十餘曲欲請夢得各爲之詞是亦宋代琴譜有聲無詞之明證澂之所論最爲近理故琴派各家不一而淸微淡遠惟虞山爲最是譜之後繼之者有徐谼大還閣譜天池靑山兩家遂爲虞山派之大宗云
</p>
<div class="section" id="title-34"><h2>
	松風閣琴譜二卷附抒懷操一卷<span class="jiazhu">浙江巡撫採進本</span>
</h2></div>
<p class="em2">
	國朝程雄撰雄字雲松休寧人是編輯諸家遺譜而參以巳法前附松風閣指法二篇乃三山莊臻鳯原本雄爲之改訂琴譜二卷自淸官忘機至淸商春山聽杜鵑凡十一曲譜中所増諸法多出雄之新意指法亦較他譜増倍醉漁諸曲更欲曼衍聲調以博趣於絃軫之外可謂心知其意者其抒懷操一卷則即以士大夫贈答之詞譜作琴曲共四十餘調協以五音鏗鏘激壯亦頗近自然其於操縵之術大抵得力於勹法居多然譜調純熟而不涉於俗亦學琴者所不可廢矣
</p>
<div class="section" id="title-35"><h2>
	琴譜合璧十八卷<span class="jiazhu">大學士英廉購進本</span>
</h2></div>
<p class="em2">
	國朝和素取明楊掄所撰太古遺音重爲繙譯掄本金陵琴工輯舊譜爲是書其意蓋以古之雅樂不過如是而不知其仍不離乎俗也如普庵咒之類已近煩手以云乎太音希聲一字一音之旨又奚知焉惟是指法五十三勢頗得師授爲時譜之佳者又歸去來詞聽穎師琴詩秋聲賦前赤壁賦不增減一字而聲韻自合亦足取也其餘附會古人詞多鄙俚祇取其音無取其詞可耳和素滿洲鑲黃旗人官至内閣侍讀學士就楊掄舊譜以淸文譯之於五音指法則用對音蓋滿洲音韻精微廣大無所不包用之於琴尤見中聲之諧天籟之合焉
</p>
<p class="em2">
	右藝術類琴譜之屬四部二十九卷皆文淵閣著錄
</p>
<p class="margin2">
	案以上所錄皆山人墨客之技識曲賞音之事也若熊朋來瑟譜後錄汪浩然琴瑟譜之類則全爲雅奏仍隸經部樂類中不與此爲伍矣
</p>
<div class="section" id="title-36"><h2>
	學古編一卷<span class="jiazhu">浙江巡撫採進本</span>
</h2></div>
<p class="em2">
	元吾邱衍撰衍有周秦刻石釋音已著錄是書專爲篆刻印章而作首列三十五舉詳論書體正變及篆寫摹刻之法次合用文籍品目一小篆品二鐘鼎品三古文品四碑刻品五器品六辨謬品七隸書品八字源九辨源凡四十六條又以洗印法印油法附於後摹刻私印雖稱小技而非精於六書之法者必不能工宋代若晁克一王俅顔叔夏姜䕫王厚之各有譜錄衍因復踵而爲之其間辨論訛謬徐官印史謂其多采他家之說而附以己意剖析頗精所列小學諸書各爲評斷亦殊有考核其論漢隸條下稱寫法載前卷十七舉下此不再敷是原本當爲上下二卷今合爲一卷蓋後人所敷也
</p>
<div class="section" id="title-37"><h2>
	印典八卷<span class="jiazhu">浙江巡撫採進本</span>
</h2></div>
<p class="em2">
	國朝朱象賢撰象賢號淸溪吳縣人是編採錄印璽故實及諸家論說分原始制度賚子流傳故事綜紀集說雜錄評論鐫製器用詩文十二類後有康熙壬寅白長庚跋稱所引宋王基梅菴雜記蝸廬筆記葉氏游藝雜述元宋无考古紀畧四書皆得之檇李曹氏抄本爲諸家所未見然他所援據率乏祕籍所分諸類亦頗淆雜如故事與綜紀二門所載多相出入又往往字句偶涉即爲闌人如周顗傳稱取金印如斗大繫肘後辛替否傳稱金銀不供其印皆因他事口談王融傳稱穰侯印詎便可解世說新語稱石勒使人讀漢書聞立六國後刻印將授亦偶然追述舊典俱非印璽故事未免濫收且雜採舊文漫無考辨吾邱衍學古編云三代無印又辨淮南子載子貢印事之妄而賚子門内乃以此事爲首亦自相矛盾然採摭旣富足備考核且古人未有集印事爲書者姑仿文房四譜之例存備一家象賢自稱朱長文裔故是書初刻附墨池編後今以時代旣殊所載各異分著於錄使各從其類焉
</p>
<p class="em2">
	右藝術類篆刻之屬二部九卷皆文淵閣著錄
</p>
<p class="margin2">
	案楊雄稱雕蟲篆刻壯夫不爲故鍾繇李邕之屬或自鐫碑而無一自製印者亦無鑒别其工拙者漢印字畫往往訛異蓋由工匠所作不解六書或效爲之斯好古之過也自王俅嘯堂集古錄始稍收古印自晁克一印格始集古印爲譜自吾邱衍學古編始詳論印之體例遂爲賞鑑家之一種文彭何震以後法益密巧益生焉然印譜一經傳寫必失其眞今所錄者惟諸家品題之書耳
</p>
<div class="section" id="title-38"><h2>
	羯鼓錄一卷<span class="jiazhu">江蘇巡撫採進本</span>
</h2></div>
<p class="em2">
	唐南卓撰唐書藝文志樂類載南卓羯鼓錄一卷然不云卓何許人雜史類又載南卓唐朝綱領圖一卷注曰字昭嗣大中黔南觀察使計有功唐詩紀事亦稱卓初爲拾遺以諫謫松滋令大中時爲黔南觀察使與唐書合當即其人惟書自稱會昌元年爲洛陽令又稱大中四年春陽罷免還自海南書錄解題又以爲婺州刺史均不相符然段安節樂府雜錄稱黔帥南卓作羯鼓錄亦與唐志合安節唐人必無謬誤疑書中所叙乃未爲黔帥以前事陳振孫所云則但據書中有至東陽之語以意斷爲刺婺州也其書分前後二錄前錄成於大中二年後錄成於四年前錄首叙羯鼔源流形狀次叙元宗以後諸故事後錄載崔鉉所說宋璟知音事而附錄羯鼓諸宫曲名凡太蔟官二十三調太蔟商五十調太蔟角十四調徵羽闕焉惟用太蔟者以羯鼓惟主太蔟一均故也又有諸佛曲十調食曲三十二調調名亦多用梵語以本龜兹高冒疏勒天竺四部所用故也其李琬一條記耶婆色雞一曲聲盡意不盡以他曲解之即漢魏樂府曲末有豔之遺法如飛來雙白鵠塘上行諸曲篇末文不相屬皆即此例蓋樂工專門授受猶得其傳文士不諳歌法循文生解轉至於穿鑿而不可通也
</p>
<div class="section" id="title-39"><h2>
	樂府雜錄一卷<span class="jiazhu">編修程晉芳家藏本</span>
</h2></div>
<p class="em2">
	唐段安節撰安節臨淄人宰相文昌之孫太常少卿成式之子温庭筠之婿也<span class="jiazhu">見南楚新聞</span>官至朝議大夫守國子司業唐書附見成式傳末稱其善音律能自度曲故是書述樂府之法甚悉書中稱僖宗幸蜀又序稱洎從亂離禮寺隳頽簨虡旣移金鼓莫辨是成於唐末矣唐書藝文志作一卷與今本合宋史藝文志則作二卷然崇文總目實作一卷不應宋史頓增知二字爲傳寫誤也首列樂部九條次列歌舞俳優三條次列樂器十三條次列樂曲十二條終以别樂識五音輪二十八調圖然有說無圖其舊本佚之歟崇文總目譏其蕪駁不倫今考其中樂部諸條與開元禮杜佑通典唐書禮樂志相出入知非傳聞無稽之談叙述亦頗有倫理未知所謂蕪駁何在徐充暖姝由筆曰琴有㪇聲東坡言嵇中散琴賦曰間遼故音痺弦長故微鳴所謂痺者猶今所謂㪇聲也㪇音鮮出羯鼓錄則亦頗有裨於考證惟樂曲諸名不及郭茂倩樂府詩集之備與王灼碧雞漫志亦互有同異蓋茂倩書備載古題之目灼書上溯宋詞之源而此書所列則當時被之管絃者詳畧不同職是故也
</p>
<div class="section" id="title-40"><h2>
	玄玄棋經一卷<span class="jiazhu">永樂大典本</span>
</h2></div>
<p class="em2">
	宋晏天章撰張靖序曰圍棋之戲或言是兵法之類今取生敗之要分十三篇棊局第一得算第二權輿第三合戰第四虛實第五自知第六審局第七度情第八斜正第九洞微第十名數第十一品格第十二雜說第十三後有跋云自宋以善弈顯名天下者昔待詔老劉宗今日劉仲甫楊中隱王琬孫侁郭範李百詳輩皆能論此十三篇體其常而生其變也其跋不署名氏觀稱仲甫爲今日則爲南宋初八蓋此書在當時已爲弈家之模範矣考通志圖譜畧云太宗棋圖一卷邯鄲藝術志御棋圖一卷上爲製局名之凡十四局有逍遥自在千變萬化凝神靜心玄之又玄諸名玄玄之名或本諸此歟
</p>
<div class="section" id="title-41"><h2>
	棋訣一卷<span class="jiazhu">永樂大典本</span>
</h2></div>
<p class="em2">
	宋劉仲甫撰仲甫錢塘人南渡時國手也書凡四章一曰布置二曰侵凌三曰用戰四曰取捨仲甫曰棋者意同於用兵故叙此四篇麤合孫吳之法後附論棋雜說即晏天章棋經之末篇而仲甫爲之注者也案仲甫以弈名一世而何薳春渚紀聞載有祝不疑者勝之蔡絛鐵圍山叢談又載有王憨子晉士明者皆勝之則其技亦非出萬全然算數心計之事大抵皆後勝於前蓋因所已至從而更推所未至有所藉者易爲力也且盛名之下自負無敵後來者或乘其暮氣之將衰或乘其驕氣之太盛往往抵隙而入出所不防利鈍之形蓋由於此夫孫武能帥師入郢而不能禁楚之不復郢則亦非百戰百勝者然十三篇之書談兵者莫能外也仲甫此書亦可作如是觀矣
</p>
<p class="em2">
	右藝術類雜技之屬四部四卷皆文淵閣著錄
</p>
<p class="margin2">
	案羯鼓錄樂府雜錄新唐書志皆入經部樂類雅鄭不分殊無條理今以類入之於藝術庶各得其倫
</p> 



</div></body></html>