<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>四庫全書總目-卷九十八·子部八（儒家類存目四）</title></head><body><div id="text">

<p>
<strong>欽定四庫全書總目卷九十八</strong>
</p>
<div class="section" id="title-0"><h1>
	子部八
</h1><hr/></div>
<div class="section" id="title-1"><h2>
	儒家類存目四
</h2></div>
<div class="section" id="title-2"><h2>
	大學辨業四卷聖經學規纂二卷論學二卷<span class="jiazhu">直隸總督採進本</span>
</h2></div>
<p class="em2">
	國朝李塨撰塨有周易傳注已著錄是編發明古大學之法以辨俗學之非大旨與其大學傳注同首總論大學次辨後儒所論小學大學次論小學次辨後儒改易大學原本次大學原文及全篇解次大學之道至致知格物解次辨後儒格物解次其本亂至此謂知之至也解次申論格物次所謂誠其意者至末解次申解全篇其所爭在以格物爲周禮三物其謂孔子之時古大學教法所謂六德六行六藝者規矩尚存故格物之學人人所習不必再言惟以明德親民標其宗要以誠意指其入手功夫而已格物一傳可不必補其說較他家爲巧故當時學者多稱之聖經學規纂二卷則摘錄四書五經之言學者申明其說論學二卷則錄朋友問難之語其凡例所謂辨業意有不盡者入之學規學規意有不盡者入之論學是也
</p>
<div class="section" id="title-3"><h2>
	小學稽業五卷<span class="jiazhu">直隸總督採進本</span>
</h2></div>
<p class="em2">
	國朝李塨撰其序謂朱子小學所載天道性命上達也親迎朝覲年及壯强者也以及居相告老諸條皆非㓜童事且無分於大學乃別輯此編卷一爲小學四子韻語括其總綱以便誦讀卷二爲食食能言六年教數方名七年别男女八年入小學教讓九年教數目十年學幼儀諸條卷三爲學書卷四爲學記卷五爲十有五學樂誦詩舞勺大旨以禮樂書數爲綱其中如引曲禮履不上堂一節在今日並無解屨之事引内則凡路男子由右婦人由左車從中央一節在今日亦跬步不可行此虚陳古禮者也又誦詩一條自造詩譜舞勺一條自造舞譜此又杜撰古樂者也惟學書一篇辨篆楷之分極爲精核然亦非童子之所急其膚廓正與親迎朝覲等耳
</p>
<div class="section" id="title-4"><h2>
	性理纂要八卷<span class="jiazhu">河南巡撫採進本</span>
</h2></div>
<p class="em2">
	國朝冉覲祖撰覲祖有易經詳說已著錄是書前四卷爲性理纂要附訓五卷至八卷爲性理纂要附評自序謂附訓者周子太極圖通書張子西銘東銘程子定性書五者之訓詁太極圖通書西銘本朱子之註諸儒之說東銘定性書則雜考朱子及諸儒之說而叅以已意附評者以程子之言爲經朱子之言爲傳諸儒爲之羽翼而以已意爲之評推覲祖之意蓋以性理所載太極圖諸書爲周張程所手著故尊爲經典名之曰訓其性理諸條以下則胡廣等裒集之言故儕諸文史目之曰評然同一先儒之言何必分疆别界况評中所引程子之說不一而足何所見忽尊而訓忽卑而評也
</p>
<div class="section" id="title-5"><h2>
	天理主敬圖一卷<span class="jiazhu">河南巡撫採進本</span>
</h2></div>
<p class="em2">
	國朝冉覲祖撰其圖上標天理二字明性道之重中列存養省察講學力行四項爲體道之功下書一敬字以示心法之要蓋爲姚江之學言超悟者而發然古人著書必言不能盡其意者乃圖以明之若體認天理而存養省察講學力行以歸於主敬此可以言詮者也何必託諸繪畫乎
</p>
<div class="section" id="title-6"><h2>
	程功錄五卷<span class="jiazhu">兩江總督採進本</span>
</h2></div>
<p class="em2">
	國朝楊名時撰名時有周易劄記已著錄是編乃其講學劄記體例全仿薛瑄讀書錄然中間頗涉雜論第四卷中剖析鉛汞之說尤於儒理無關其亦鄒訢註參同契意耶以大旨醇實故仍列之儒家焉
</p>
<div class="section" id="title-7"><h2>
	嵩陽學凡六卷<span class="jiazhu">副都御史黃登賢家藏本</span>
</h2></div>
<p class="em2">
	國朝景日昣撰日昣有嵩岳廟史已著錄是書依大學八條目排纂諸家語錄意取通俗故言皆淺近蓋曹端夜行燭之類每門中分析子目至數百條亦不免於蕪雜
</p>
<div class="section" id="title-8"><h2>
	續小學六卷<span class="jiazhu">浙江巡撫採進本</span>
</h2></div>
<p class="em2">
	國朝葉鉁編鉁號潛夫嘉善人是書成於康熙辛未以朱子小學一書所采至宋淳熙而止因續采自宋迄明諸儒言行可爲師法者仍以内外篇目分條類敘自爲之注其立敎第一篇末附㓜儀三十則則鉁所自撰也
</p>
<div class="section" id="title-9"><h2>
	心印正說三十四卷<span class="jiazhu">江蘇巡撫採進本</span>
</h2></div>
<p class="em2">
	國朝吳台碩撰台碩字位三嘉定人陸隴其之門人也是書成於康熙壬申以學術治功之要分立篇目而各爲論以發明之凡三十四類每類又各有子目於洛閩緖言及厯代史論多所徵引又間有註釋不知何人所增入其曰心印當取心心相印之義然二字乃佛語非儒語也其說存二篇則仿序卦傳體述其次第亦涉擬經陸隴其爲之作序不一糾正何耶
</p>
<div class="section" id="title-10"><h2>
	尊道集四卷<span class="jiazhu">湖北巡撫採進本</span>
</h2></div>
<p class="em2">
	國朝朱搴撰搴字良一黃陂人是書成於康熙丁丑第一卷爲聖賢前編自孔子至孟子事蹟及後人論說第二卷節取伊洛淵源錄第三卷節取伊洛淵源續錄第四卷爲前明五子錄紀薛瑄胡居仁羅欽順顧憲成高攀龍五人行誼而兼及其言論大指主於攻擊陸王
</p>
<div class="section" id="title-11"><h2>
	近思續錄四卷<span class="jiazhu">副都御史黃登賢家藏本</span>
</h2></div>
<p class="em2">
	國朝劉源淥撰源淥字崑石自號直齋安邱人是書因朱子近思錄篇目采輯朱子或間語類文集分門編輯前有康熙辛己其門人陳舜錫馬恒謙二序舜錫序稱其毎祭朱子品物豐潔極其誠敬恒謙序稱其於朱子文集或問語類三書沉潛反覆撮輯纂敘席不暇煖手不停筆二十餘年凡三創草三脫稿乃成是書云
</p>
<div class="section" id="title-12"><h2>
	冷語三卷<span class="jiazhu">副都御史黃登賢家藏本</span>
</h2></div>
<p class="em2">
	國朝劉源淥撰其門人馬恒謙編其書仿語類之體大旨本朱子之說而衍之其三卷中一條詆劉安世爲邪人謂其害甚於章惇邢恕以其與伊川不協也然宋史具在安世盡言集亦具在果章惇邢恕之不若乎不問其人品之醇疵但以附合道學者爲正稍相齟齬者爲邪則蔡京之薦楊時當爲北宋第一正人矣佛家以敬信三寳與否定人之罪福儒者不當如是也
</p>
<div class="section" id="title-13"><h2>
	讀書日記六卷<span class="jiazhu">山東巡撫採進本</span>
</h2></div>
<p class="em2">
	國朝劉源淥撰凡記疑五卷冷語一卷皆讀書劄記之言其記疑本二十四卷冷語本五卷後歸安陸師爲之刪定更以今名然冷語又有三卷一本蓋天下之至易作者莫如語錄偶逢紙筆即可成編故諸本錯出如是也
</p>
<div class="section" id="title-14"><h2>
	性理辨義二十卷<span class="jiazhu">直隸總督採進本</span>
</h2></div>
<p class="em2">
	國朝王建衡撰建衡有讀史辨惑已著錄是書分二十篇而列目凡十有五曰原理原氣原天原生物原性原命原道原德原倫原學原鬼神原人鬼原祭原妖厲襍論其第一篇與十二篇皆題曰原理自註謂前統論天地之理後以在物之理言第二篇第三篇皆題曰原氣第四篇第五篇第六篇皆題曰原天而不自言其所以分推究其文則原氣二篇一言陰陽一言五行原天三篇一言天行及日月一言星辰及推算一言風雨露雷諸事也大旨皆複衍宋儒而加以膠固其原天三篇則純述歐羅巴語而諱所自來焉
</p>
<div class="section" id="title-15"><h2>
	靜用堂偶編十卷<span class="jiazhu">兩江總督採進本</span>
</h2></div>
<p class="em2">
	國朝涂天相撰天相字燮菴號存齋一號迂叟孝感人康熙癸未進士官至工部尚書天相從熊賜履講學所著有謹庸齋劄記守待錄存齋閒話等書兹編又從諸書之中撮其大要上編爲學言政言學辨凡五卷下編爲家訓㓜儀雜箴雜銘雜誡古今體詩存齋詩話亦五卷
</p>
<div class="section" id="title-16"><h2>
	廣字義三卷<span class="jiazhu">浙江巡撫採進本</span>
</h2></div>
<p class="em2">
	國朝黃叔璥撰叔璥有南征記程已著錄初宋陳晉作字義凡一百五十三字孫承澤嘗爲增訂叔璥復取陳淳北溪字義及程達原字訓合承澤所訂裒爲一書每條之首題原字者晉之舊題廣義者皆續增也
</p>
<div class="section" id="title-17"><h2>
	朱子晚年全論八卷<span class="jiazhu">江西巡撫採進本</span>
</h2></div>
<p class="em2">
	國朝李紱編紱字巨來號穆堂臨川人康熙己丑進士官至内閣學士兼禮部侍郞朱陸之徒自宋代即如水火厥後各尊所聞轉相詬厲於是執學問之巽同以爭門戶之勝負其最著者王守仁作朱子晩年定論引朱以合陸至萬曆中東筦陳建作學蔀通辨又尊朱以攻陸程瞳朱子之鄉人也因作閑闢錄以申朱子之說紱陸氏之鄉人也乃又作此書以尊陸氏之學大旨謂陳建之書與朱子之論援据未全且語錄出門人所記不足爲據乃取朱子正續别三集所載自五十嵗至七十一嵗與人答問及講義題詞之類排比編次逐條各附考證論辨於下以成是書其說甚辨案韓愈送王秀才序稱孔子之道大而能博學焉而各得其性之所近故子貢之敏悟曾子之篤實皆得聞一貫之旨而當時未嘗相非後之儒者各明一義理亦如斯何必引而同之使各失故步乎
</p>
<div class="section" id="title-18"><h2>
	陸子學譜二十卷<span class="jiazhu">江西巡撫採進本</span>
</h2></div>
<p class="em2">
	國朝李紱撰是編發明陸九淵之學首列八目曰辨志曰求放心曰講明曰踐履曰定宗仰曰闢異學曰讀書曰爲政次爲友教次爲家學次爲弟子次爲門人次爲私淑而終之以附錄考陸氏學派之端委蓋莫備於是書惟必欲牽朱入陸則可以不必耳
</p>
<div class="section" id="title-19"><h2>
	學舫<span class="jiazhu">無卷數　山東巡撫採進本</span>
</h2></div>
<p class="em2">
	國朝吳雲撰雲有雲谷寺志已著錄是編每條標目各載門人某述而玩其文辭乃出一手大抵雲有所講論輒筆於書特分署門人之名以摹仿程朱語錄體例耳其議論頗多迂誕如論河圖謂嬰兒首有髪漩爲人之河圖黃河居中衆水分流爲地之河圖三垣五行日月列宿爲天之河圖未免穿鑿論周易大旨謂易字從日從月日月往來即易聖人非作易乃抄易耳陰取參同契之說又未免勦襲至詩學一條謂詩必以賡歌擊壤爲歸尤萬不可行之高論也
</p>
<div class="section" id="title-20"><h2>
	白鹿洞規條目二十卷<span class="jiazhu">江蘇巡撫採進本</span>
</h2></div>
<p class="em2">
	國朝王澍撰澍有禹貢譜已著錄是編取朱子白鹿洞規爲綱而分類條析證以經史百家之語自序云始自戊寅四月迄癸未十月中更六年凡三易稿云
</p>
<div class="section" id="title-21"><h2>
	集程朱格物法一卷集朱子讀書法一卷<span class="jiazhu">兩江總督採進本</span>
</h2></div>
<p class="em2">
	國朝王澍撰陸王之學主於靜悟故以讀書爲粗迹而所謂格物者亦以爲格去物欲還虚明之本體故澍取程朱格物之要語與朱子讀書章程排比聯絡融會其意各爲一篇以救其弊其詞澍所自撰其理則洛閩之緒言故皆謂之集焉
</p>
<div class="section" id="title-22"><h2>
	經書性理類輯精要錄六卷<span class="jiazhu">兵部侍郞紀昀家藏本</span>
</h2></div>
<p class="em2">
	國朝王士陵撰士陵有易經纂言已著錄是編採五經四書與性理大全之文分類編次凡道體一卷爲學一卷爲政二卷實履一卷聖賢一卷别爲子目四十三子目之中又別爲子目二十各襍採坊本講章之文而附以己見
</p>
<div class="section" id="title-23"><h2>
	謀道續錄二卷<span class="jiazhu">江西巡撫採進本</span>
</h2></div>
<p class="em2">
	國朝譚旭撰旭字東白新建人康熙丁酉副榜貢生是書末有其門人吕步靑跋稱旭先有謀道錄故此稱續錄其學恪守程朱持論甚正而不免於好辨每爭競於一字一句之間其細已甚又友朋以書相質詳爲批閱是也所見不合兩存以待論定亦可也乃往往註其人已改而仍載其原本之疵謬以見駁正之功此近於暴己之長形人之短矣
</p>
<div class="section" id="title-24"><h2>
	讀周子劄記<span class="jiazhu">無卷數　江蘇巡撫採進本</span>
</h2></div>
<p class="em2">
	國朝崔紀撰紀有成均課講周易已著錄是書以中庸之旨發明太極圖說通書之理大意謂太極即中庸上天之載其陰中有陽者是太極之靜而中即中庸所謂人心未發之中陽中有陰者是太極之動而和即中庸所謂人心已發之和其變四象而言五行用意尤在於土以明太極即不貳之誠蓋本明薛瑄之說而益推衍之紀所解中庸以主靜爲主亦此意也
</p>
<div class="section" id="title-25"><h2>
	知非錄一卷<span class="jiazhu">山東巡撫採進本</span>
</h2></div>
<p class="em2">
	國朝鄧鍾岳撰鍾岳字東長號悔廬聊城人康熙辛丑進士第一官至禮部左侍郞是編蓋其晚年講學所記故取蘧伯玉事爲名猶其自號悔廬之意也
</p>
<div class="section" id="title-26"><h2>
	餘山遺書十卷<span class="jiazhu">浙江巡撫採進本</span>
</h2></div>
<p class="em2">
	國朝勞史撰史字麟書號餘山餘姚人是書謂易之爲道細無不該遠無不屆故多本易理以推人物之性其說亦或偶似近理然如推飛禽上升屬陽陽象圓圓者徑一而圍三故鳥足三爪而圍三除去上一旱爪爲徑下本乎地者爲植物故走獸不能飛屬陰隂象方爲坤坤爲牛牛之蹄爪四四合而二偶故除去上二小旱爪惟大爪著地是兩地而爲二萬物衆矣恐不能一一準數而生也
</p>
<div class="section" id="title-27"><h2>
	虛谷遺書三卷<span class="jiazhu">江西巡撫採進本</span>
</h2></div>
<p class="em2">
	國朝何國材撰國材字維楚江西新城人是編凡分四種祖陸九淵求放心之說而爲心學釋疑本王守仁致良知之說而爲格物質疑採魏伯陽參同契之說而爲易圖測仿岳元聲研幾私乘之說而爲研幾錄大旨爲堅護陸王門戶而著書非爲學問而著書也
</p>
<div class="section" id="title-28"><h2>
	筆記二卷<span class="jiazhu">湖北巡撫採進本</span>
</h2></div>
<p class="em2">
	國朝程大純撰大純字漢舒孝感人康熙中由貢生官黃岡縣教諭是書皆講學之語其謂陸王之學雖矯枉過正然用以救口耳之學不爲無功所見頗爲平允若以程子配孔子朱子配孟子則聖賢之於大儒自有分際未必二子所敢居矣
</p>
<div class="section" id="title-29"><h2>
	日省編一卷<span class="jiazhu">浙江巡撫採進本</span>
</h2></div>
<p class="em2">
	國朝馮昌臨撰昌臨有易學叅記已著錄是書取太極圖說西銘及劉宗周人極圖三篇以爲體道修身之本後有玩日省編附語取先儒舊說間以己意附釋焉
</p>
<div class="section" id="title-30"><h2>
	聖學輯要一卷<span class="jiazhu">兩江總督採進本</span>
</h2></div>
<p class="em2">
	國朝潘繼善撰繼善有音律節略考已著錄是書爲目凡六論致知力行存養愼獨爲一篇論誠一篇論仁義禮智爲一篇論學思知行爲一篇論主敬存省爲一篇論生質氣象爲一篇前有江永序稱其學以敬爲主蓋新安爲朱子之郷無不宗法洛閩者繼善亦隨其土俗云
</p>
<div class="section" id="title-31"><h2>
	載道集六十卷<span class="jiazhu">浙江巡撫採進本</span>
</h2></div>
<p class="em2">
	國朝許焞編焞字純也海寧人雍正癸丑進士官翰林院編修此編錄厯代之文大旨以道學諸儒爲主而其餘類及焉冠以大學聖經一章中庸哀公問政一章次以家語三章次爲孔子弟子門人子思孟子孟母樂克東周賢士之言又次爲東周論著自漢至唐大體分王言臣言論著三類而隋則增王門弟子之言一類尊王通也宋元明則論著之外增言行一類以有講學諸儒也終以張履祥之書其凡例謂千古之聖人莫尊於洙泗有明之儒者莫醇於楊園以孔子始以張子終垂希聖希賢之則也然於百世之下尊一人與孔子相終始談何容易乎
</p>
<div class="section" id="title-32"><h2>
	恥亭遺書十卷<span class="jiazhu">浙江巡撫採進本</span>
</h2></div>
<p class="em2">
	國朝周宗濂撰宗濂字簡菴華亭人雍正癸卯拔貢生官潛山縣教諭是書於易書詩春秋禮記周禮儀禮偶有所得皆隨筆記錄末附日省錄一卷其說經諸條多講章習見之語至斥禮記祭法王立七廟凡有六謬祭義天子巡守先見百年於理難通尤爲臆見惟日省錄語多切實蓋疎於考古而熟於講學者也
</p>
<div class="section" id="title-33"><h2>
	棉陽學準五卷<span class="jiazhu">江西巡撫採進本</span>
</h2></div>
<p class="em2">
	國朝藍鼎元撰鼎元有平臺紀略已著錄雍正戊申鼎元以普寧縣知縣署理潮陽因經理其學校作是編以訓士卷一曰同人規約卷二曰講學禮儀丁祭禮儀書田志卷三卷四曰閑存錄卷五曰道學源流太極要義西銘要義棉陽者潮陽古地名也
</p>
<div class="section" id="title-34"><h2>
	女學六卷<span class="jiazhu">福建巡撫採進本</span>
</h2></div>
<p class="em2">
	國朝藍鼎元編鼎元以周禮天官有九嬪掌婦學之法謂婦人不可不學然自班氏女誡以外若劉向列女傳擇而不精鄭氏女孝經精而不詳至女訓女史閨範女範等書尤爲鄙陋淺率因採經傳格言叅摭史傳分爲德言容工四篇章區類別間綴論斷其體例皆本之朱子小學
</p>
<div class="section" id="title-35"><h2>
	張子淵源錄十卷<span class="jiazhu">山東巡撫採進本</span>
</h2></div>
<p class="em2">
	國朝張鏐編鏐號紫峰樂陵人雍正壬子舉人是書以儀封張伯行所刻張子全書不無訛誤因仿近思淵源二錄之遺意擇張子粹言以程朱論定者彚爲一集間有刪節皆從程朱所辨而張子晚年所未及改者也凡西銘一卷正蒙二卷經學理窟二卷語錄文集一卷遺文一卷拾遺文一卷遺事一卷弟子一卷
</p>
<div class="section" id="title-36"><h2>
	女教經傳通纂二卷<span class="jiazhu">江蘇巡撫採進本</span>
</h2></div>
<p class="em2">
	國朝任啟運撰啟運有周易洗心已著錄是編仿宋朱子小學之例採諸經傳及女誡女訓女史箴等書分十三類曰立教曰敬身曰笄禮曰昏禮曰事父母舅姑曰謹夫婦曰辨内外曰逮妾媵曰生子曰勤職曰祭禮曰喪禮曰貞節其子翔爲之注末有其門人傅洛等跋稱尚有女教史傳通纂一書倣小學外篇之意今未之見據翔所附記此書立教等十一門乃啟運之妻所輯笄禮喪禮二門乃其妻没後啟運所補然啟運序中不及之且其妻名氏翔亦未著故仍以啟運之名著錄焉
</p>
<div class="section" id="title-37"><h2>
	躬行實踐錄十五卷<span class="jiazhu">浙江巡撫採進本</span>
</h2></div>
<p class="em2">
	國朝桑調元撰調元有論語說已著錄調元初以文章馳驟一時晚乃講學作爲語錄其門人沈世煒及其姪經邦編而次之以成是書大旨以程朱爲宗
</p>
<div class="section" id="title-38"><h2>
	讀書小記三十卷<span class="jiazhu">山西巡撫採進本</span>
</h2></div>
<p class="em2">
	國朝范爾梅撰爾梅字梅臣號雪庵洪洞人雍正中貢生是編乃其隨筆札記教授生徒者其弟爾輯顔之曰讀書小記其目爲大學中庸論語孟子札記者凡六卷爲周易札記易論易卦考者凡七卷爲尚書札記者一卷爲毛詩札記者二卷爲春秋札記者五卷爲禮記周禮札記者三卷又樂律考一卷琴律考一卷語錄一卷明儒考一卷詩文三卷据卷首凡例謂易尚書詩爲完書春秋禮記周禮等皆有殘佚重複蓋其書非手訂故多缺略其所爲諸經札記皆隨意綴語初非依經立訓易論易卦考則專主圖書卦變之義樂律琴律考則采自明鄭世子載堉樂書無他發明
</p>
<div class="section" id="title-39"><h2>
	南阿集二卷<span class="jiazhu">陝西巡撫採進本</span>
</h2></div>
<p class="em2">
	國朝康吕賜撰吕賜有讀大學中庸曰錄已著錄是編以集爲名實則劄記一爲論易問答一爲愼獨齋曰錄皆題曰卷一據雍正壬子王心敬序稱間答語錄凡十冊則非全書矣
</p>
<div class="section" id="title-40"><h2>
	淑艾錄十四卷<span class="jiazhu">江西巡撫採進本</span>
</h2></div>
<p class="em2">
	國朝祝洤撰洤字人齋原名游龍海寧人乾隆丙辰舉人是書本張履祥備忘錄而增刪之凡三百九十五條仿朱子近思錄例分十四門持論頗爲純正而其後序則門戶之見尚堅持而不化必欲滅盡陸王一派而後已如有不共戴天之讐是未免於已甚矣
</p>
<div class="section" id="title-41"><h2>
	下學編十四卷<span class="jiazhu">江西巡撫採進本</span>
</h2></div>
<p class="em2">
	國朝祝洤撰洤以蔡氏所纂朱子近思續錄及近代朱子近思續錄朱子文語纂朱子節要諸書皆爲未善乃掇取文集語類分十四門編次之門爲一卷凡六百九十二條其去取頗有苦心然多竄易其原文雖所改之處皆註其下曰原作某句然先儒之書意有所契簡擇取之可也意所不合附論是非破除門戶無所曲阿亦可也學未必能出其上而遽改古書其意雖善其事則不可訓矣
</p>
<div class="section" id="title-42"><h2>
	東莞學案<span class="jiazhu">無卷數　浙江巡撫採進本</span>
</h2></div>
<p class="em2">
	國朝吳鼎撰鼎有易訓舉要已著錄是書大旨以陳建學蔀通辨全爲阿附閣臣排陸以陷王甚至取象山語錄割裂凑合而誣之以禪因條列其說一一詰難一曰誣朱子學禪二曰撰禪名色三曰以遮掩禪機咎象山四曰撰養神二字誣象山五曰刪節象山文字誣象山六曰錯解象山語罪象山七曰嘲象山闢禪八曰自禪九曰罵先儒十曰自譽十一曰譽朝貴十二曰總論學蔀通辨三十謬十三曰諸儒評學蔀通辨末附象山讀書法五十七條論三魚堂答秦定叟書一則陳建爲東莞人故題曰東莞學案案明以來朱陸之徒互相詬厲名則託於衞道實則主於尋讐建之書以善罵爲長旣非儒者氣象鼎又從而報復之蓋門戶之争非一朝一夕之故矣
</p>
<div class="section" id="title-43"><h2>
	逸語十卷<span class="jiazhu">江蘇巡撫採進本</span>
</h2></div>
<p class="em2">
	國朝曹庭棟撰庭棟有易準已著錄是書前有自序謂慮羣書沿襲疑信相叅用是殫心潛體削誣正誤以傳其信云云夫自秦漢而後百家多述孔子之言眞僞叅半庭棟雖稱削誣正誤亦未見一一必出於孔子又其序說行欵及每節註文分圈内圈外儼然朱子論語集註體例亦未免過於刻畫也
</p>
<div class="section" id="title-44"><h2>
	困勉齋私記四卷<span class="jiazhu">編修周永年家藏本</span>
</h2></div>
<p class="em2">
	國朝閻循觀撰循觀有尚書讀記已著錄是編乃其劄記之文初爲三書一曰困勉齋私記一曰困勉齋記忘一曰求心錄循觀殁後其同學韓夢周刪除繁複定爲四卷總名之曰私記其學主於主敬克己時時提醒此心刻苦自立而諄諄致戒於近名於河津之派爲近
</p>
<div class="section" id="title-45"><h2>
	思通集二卷隨意吟一卷<span class="jiazhu">江蘇巡撫採進本</span>
</h2></div>
<p class="em2">
	國朝秦望撰望字元宫無錫人思通集皆襍論義理自太極陰陽天地鬼神飛潛動植之類凡有會悟隨筆記之隨意吟乃所作襍詩皆五言古體亦多涉理路
</p>
<div class="section" id="title-46"><h2>
	敘天齋講義四卷<span class="jiazhu">陝西巡撫採進本</span>
</h2></div>
<p class="em2">
	國朝竇文炳撰文炳字質民長安人是書首純一圖說次學約次中庸撮總次禮樂緖言凡四種因乾隆三十三年其稿曾咨送五朝國史館遂題曰進呈敘天齋講義且備錄文牒累牘連篇幾乎末大於本可謂村塾迂儒毫不知朝廷體制者矣
</p>
<div class="section" id="title-47"><h2>
	明儒講學考一卷<span class="jiazhu">浙江巡撫採進本</span>
</h2></div>
<p class="em2">
	國朝程嗣章撰嗣章字元樸號南耕上元人明代儒者洪永以來多守宋儒矩矱自陳獻章王守仁湛若水各立宗旨分門别戶其後愈傳愈遠益失其眞入主出奴互興毁譽嗣章爲綜括大略合爲一篇而各注仕履於其下於源流授受宗派甚明然如貝瓊等本明初文士於六經無所發明未足當儒林之目槩加牽引不免失之汜濫矣
</p>
<div class="section" id="title-48"><h2>
	業儒臆說一卷<span class="jiazhu">編修程晉芳家藏本</span>
</h2></div>
<p class="em2">
	國朝陶圻撰圻字甸方秀水人是編皆論學之語末有其弟越跋語稱其生平於性命之學最所究心然觀所論議大率仍明人講學之習務以空談相勝也
</p>
<div class="section" id="title-49"><h2>
	砭身集六卷<span class="jiazhu">江蘇巡撫採進本</span>
</h2></div>
<p class="em2">
	國朝劉鳴珂撰鳴珂有易圖疏義已著錄陝西通志謂鳴珂有志聖賢之道隨處體認有所得輒錄之凡六卷即此書也其書雖以集名實則語錄持論亦頗醇正然其中多駁經之說如疑儀禮喪服傳父在不得爲母三年妾生之子適母在不得爲其母服及叔嫂無服皆逆於人心自然之理又疑禮記抱孫不抱子爲厚於孫而薄於子凡此之類皆據臆見以測聖人執後世以疑前代順人情而不揆正名定分别嫌明微之意蓋講學而未能窮經者耳卷首有臨潼教諭王修所作鳴珂傳其標題曰大茂才理學名儒伯容劉公傳亦不知文章體例至稱鳴珂學行載於大淸國史尤鄉曲陋儒妄相誇耀不知國家典制者矣
</p>
<div class="section" id="title-50"><h2>
	愚齋反經錄十六卷<span class="jiazhu">陝西巡撫採進本</span>
</h2></div>
<p class="em2">
	國朝王寵撰寵字愚齋陝西人是書卷一至卷四爲論語尊註解意卷五爲小學大學中庸兩孟指要四種卷六爲孝經述朱卷七爲忠經擇要卷八爲明倫錄卷九爲理學入門卷十爲知性錄卷十一爲尋孔顔樂處卷十二爲易學指要卷十三爲善利圖說補卷十四爲學要卷十五爲治要卷十六爲荒政錄總名爲反經錄皆陳因之說無所發明
</p>
<div class="section" id="title-51"><h2>
	講學二卷<span class="jiazhu">浙江范懋柱家天一閣藏本</span>
</h2></div>
<p class="em2">
	國朝陳祖銘編皆其師李培講學語也培號此菴嘉興人其說皆闡姚江餘緖上卷曰溯源委同人我端學術定志趣認本體議功夫求悟門先黙識崇實際重悟輕修脫世味凡十一條下卷則皆襍論性理四書大旨觀其立論以悟爲宗而又譏世之講學者重悟而輕修特巧掩其迹杜人攻詰而已矣
</p>
<div class="section" id="title-52"><h2>
	三立編十二卷<span class="jiazhu">安徽巡撫採進本</span>
</h2></div>
<p class="em2">
	國朝王梓編梓字琴伯郃陽人官崇寧縣知縣是編取明王守仁著述分類編輯以講學者爲立德以論事者爲立功以詩文爲立言立德編摘述傳習錄及文錄立功編載奏疏咨文行牒批呈告諭立言編載古今體詩襍文末附年譜
</p>
<div class="section" id="title-53"><h2>
	性理析疑十五卷<span class="jiazhu">福建巡撫採進本</span>
</h2></div>
<p class="em2">
	國朝蔡洛撰洛武平人此書皆舉宋儒之說摘條設問分二十七門或引先儒之言或出己意以解之引伸觸類辨析頗詳然大抵如坊刻高頭講章之說也
</p>
<div class="section" id="title-54"><h2>
	童子問一卷<span class="jiazhu">浙江巡撫採進本</span>
</h2></div>
<p class="em2">
	國朝黃文澍撰文澍有經解經義襍著已著錄是編刊本題石畦集童子問蓋其集中之一種也設爲童子問而文澍答以駁王守仁之學凡十四章
</p>
<div class="section" id="title-55"><h2>
	敬義錄一卷<span class="jiazhu">浙江巡撫採進本</span>
</h2></div>
<p class="em2">
	國朝黃文澍撰亦石畦集中之一也大旨述程朱之緖言駁陸王之高論無所發明亦無所乖剌惟其中一條云莊子尚有見地荀子則茫然無所見止識得一個學名乃轉似金谿姚江所說與全書南轅北轍則不解其何故也
</p>
<div class="section" id="title-56"><h2>
	理解體要二卷<span class="jiazhu">江西巡撫採進本</span>
</h2></div>
<p class="em2">
	國朝黃爲鶚撰爲鶚宜黃人其書凡一百三十八條繪圖列說皆襍採宋人講學之語融貫成篇
</p>
<div class="section" id="title-57"><h2>
	讀白鹿洞規大義五卷<span class="jiazhu">江蘇巡撫採進本</span>
</h2></div>
<p class="em2">
	國朝任德成撰德成字象元吳江人是書取朱子白鹿洞規原文各分段落標於每卷之首而引厯代諸儒名言附於後凡二百四條前有讀白鹿洞規文約舉邵周程張㠯陸諸家之說以冠之則一篇之綱領也
</p>
<div class="section" id="title-58"><h2>
	朱子書要<span class="jiazhu">無卷數　兩江總督採進本</span>
</h2></div>
<p class="em2">
	不著編輯人名氏取朱子語類文集抄撮成帙前無序目每條下又各以硃筆注道體天命等子目蓋欲分類編排手錄未竟之本也
</p>
<p class="em2">
	右儒家類三百七部二千三百六十九卷<span class="jiazhu">内二十部無卷數</span>皆附存目
</p> 



</div></body></html>